c1553 16968495 105550
TUNBRIGIALIA P. C. Merc. Lond. Ad G. F. Imprimatur, Januarii, 10. 1686. R.M. LONDINI, Typis J. Richardson, MDCLXXXVI.
P. C. Hydropotis Tunbrigiensibus Philomusis Salutem. V. Cl. Quum hisce, Deo favente, aquis, sanitatem a∣missam receperim, Tunbrigialia, gratitudinis er∣go, canenda duxi, datâ occasione a carmine latino ad me apud Fontem bibentem a doctissimo viro G. F. misso, quo vitae a nobis actae rationem exigit. Illa, publici juris, ami∣corum solicitatio fecit. Sed vix prodierant, quin e vobis nonnulli malè secum agi clamitarint, quòd vestrum tam celebre Mercatum non attigerim: et erant qui me nimii erga Chartas ludicras amoris insimularent, quod, quum aleae abusum perstrinxerim, Chartarum, silentio praeterie∣rim: culparunt alii, quòd debitam Deo Fontique gratiam non retulerim: adeò omnibus placere arduum est. His ut contumeliis obviam irem, novâ editione, & Deo Fon∣tique gratiam referre, & Mercatum celebrare, & Char∣tarum abusum damnare necessum habui. Versus ea prop∣ter additos hae indicant notae. Relatam gratiam ☞. Mercatum *. Chartarum abusum †. Haec qualiacun∣que vobis forsan voluptati fuerint: sin minus, saltem, vo∣tivae instar tabulae, meam, ob sanitatem restitutam, testa∣buntur gratitudinem. Valete. Calendis Januarii, 1686.
TUNBRIGIALIA P. C. Merc. Lond. Ad G. F. Editio altera priori longè auctior. Prime Poëtarum, praeclarâ gente Frohockâ Edite, major avis, nobis data vestra fuere Tunbrigiae ad Fontem miranda Poëmata, necnon Replerunt vacuam summâ dulcedine mentem: Verùm conanti condigna rependere, non mî Sufficiunt, eheu! vires: (quid enim irrita tardo Cum genio doctrina potest?) non divite venâ Adversans Natura beat; non Musa frequenti Voto sollicitata favet; tum mitior adsit Si nobis, haud digna queam: tamen usque refectus Tanti Fontis aquis iterum tentabo, voluntas Obsecro, quae desunt, vestra in me suppleat aequa, Nec malè tornatum contemnat carmen amici. Quidnam agimus rogitas, quânam fulti arte, jocosi Ac hilares tempus consumimus, improba mentem Num cura invadat, tueamur corpora, dirum Tristitiae virus pellamus; quomodo chara Et domus, & conjux, & nata, & filius absens Non animum turbent, quaesitaque gaudia rumpant. Tu tandem fautrix adsis mihi Musa canenti, Desque haec ut valeam jucundo dicere versu. Mox ubi grata quies lassos reparaverit artus, Et tristi pulsâ caligine noctis opacae
Ostentat lucem rubicunda Aurora, comamque Splendentem Phoebus referens illuxerit orbi, Ad Fontem lento gradimur pede; saxa nec ignes Obstant, procedo tabaco nam fortior hausto. Confestim advolitat quae pocula porrigat ultrò Plena perennis aquae, quam fons sine munere donat, Qualem nec Latium novit, nec Graecia jactat: Illa beat siccos faecundâ stirpe parentes, Deciduumque facit post funera vivere nomen, Illa domat Febres, & si malè calculus haerens Renibus aut peni languentia viscera torquet, Illa fugat, pellit curas, & nubila menti Discutiens aptat doctis, sacratque Camoenis. ☞ Atra (olim) Bilis, Febriumque per intima grassans Ossa cohors, crassoque obstrictis sanguine venis, Viscera, cor, stomachum invadens arcemque cerebri, Me exanimem, penè ad Stygias detruserat undas: Accurrunt Medici, festinat Pharmacopolae Tota taberna, ruunt conjunctis viribus acres In lethale agmen, rident Bilisque Febresque Conatus, vanasque minas, & cedere nolunt: Genua labant, gelido divulsum membra tremore Mors properata manet, nec speserat ulla renasci, Ni tua Lympha, favente Deo, Fons, fuderat hostes, Morbisque & leto ereptum servârat amicis. O Fons nulli impar! meritos tibi condere honores Quis par esse queat? tua laus (si carmina nostra Digna legi fuerint, nec edax aboleverit aetas) Vivet in aeternùm, nullis ignota Britannis.] Hos inter calices, per amaenas arboris umbras Hinc illinc patulos jactantis in aëra crines Usque vagor, possim ut gelidos tolerare liquores: Migrâsse huc jures Venerem Nymphasque Brittannas,
Mire argentatâ splendentes corpora veste, Captatum insolito juvenesque virosque nitore: Incessus stupeas verecundos, corporum honores, Divinas facies, multo fulgentia colla Auròque & gemmis, quae vel dedit India dives, Vel cautus tulit Afrorum Mercator ab oris. Non aliter, Paride & Graiis comitata puellis, Tyndaris ad Phrygias fertur spatiata carinas. Dumque vagi circumferimur, vel tibia melos Grande sonat, fidibusve implentur mollibus aures; Harmonicâ ad chordas resonante per aêra voce. Utque Deus faveat, media inter pocula ritè Sacra Deo facimus; quippe hîc posuere Sacellum Nuper Hydropotae: nec spernitur herba tabaccum, Vertitur in fumum in selectis aedibus, arctis Hausta tubis, stomachi sedans accensa tumultus. Hîc garrire vacat, sophiae alter, sustinet alter Legumque & juris partes, hic relligionis Bella movet fervens, lepidus quis narrat aniles Fabellas, alius, quota jam hora est? anne meatu Lympha fluit facili? profluxit copia quanta? Dic sodes: O te felicem! nonne tabellae Londino hesternae quicquam? quas Gallicus urbes Rex crebis cepit bellis? quid si arma moveret Rursus? an Hispanum & Belgas cum Caesare & Anglis Sistere posse putas? nobis Hungaria quidnam? Christiades-ne Budâ potiuntur? quidve Polonus Rerum agit? aut Venetus? dic, O bone, nupera quasnam Tempestas valuit saxis illidere puppes? Proh dolor! an tantis fera saeviit unda ruinis? Dum fumum & linguas exercent labitur hora. Sunt quos, inter aquas, fallax excussa fritillo Alea, & incerti ludens spes anxia lucri,
Heu! perdit, spoliatque paternis turpiter agris: Sed me a fundivorâ servas Deus alte Charybdi. * Ipse inter chordas & pocula curo culinae, Ne bella indicat venter mihi tristia latrans; Dantur ad hospitium nam nulla obsonia venum. Imâ valle jacet prope Fontem longa patenti Arbore planities circumdata, maxima quà pars Potantum (dum plectra movent, Lymphas{que} ministrant) Nunc huc, nunc illuc repetitis passibus errant: Mercibus hîc dapibusque forum, quo vix datur ullum Lautius, aut aequè felix emptore frequenti. Huc Rija, quòque die, scombros, soleasque, scaros{que} Ostreaque, & cancros, conchas, rhombosque salaces, Piscium & omne genus, quos unda Britannica nutrit, Mittit ab Oceano; noctemque diemque fatigans Ne vel tantillâ laedant putredine gustum. Gobio, mullus adest, anguilla, & carpio, trutta, Et perca, innumeras dat enim piscina propinqua, & Flumina vicinos praeterlabentia campos. Nec lepus, aut porcellus abest, nec alauda, nec anser, Nec capo, nec perdix, nec versicolor phasianus. Turdus, anas, passer, gallus, galla, columbus, Et quam jam pridem nobis dedit Africa tellus, Nunc sese indigenam clamans, jucunda volucris, Et variam omnigenis imitata coloribus Irim Argivae Junonis avis, cygnusque juventâ Laudandus, passim prostant; aviumque cohortes Clarum triticeae donant queis nomen aristae. Coelum iterùm (ut quondam) dicas pluvisse volucres; Usque adeò, fora, pennigerûm crebra agmina densant. Quantâ ovis, assidúus, vitulique, agnique, bovisque, Carne onerat lanius, sole accedente, macellum Natas escae herbas, quasque alma Britannïa gignit
Fruges, aut stomachum quae condimenta labantem Restituisse valent, varioque placere palato, Seu sale, seu valido condita requiris aceto? Libum, aut scriblitas, aut qualescunque placentas, Deliciasve cupis? vasta horum est copia, namque Accola non dubitat confertim adferre colonus. Zynziber, atque piper, quaeque Indus aromata uterque Classe, novo Oceano, nostras dimisit ad oras, Affluxere foro, quae gratum emittere odorem Tusa solent, suavemque cibis praestare saporem. Mellitae cannae quem machina multa liquorem Exp rimit arte novâ (crebrâ fornace recoctum, Fictilibus testis siccatum, & faece solutum) Barbada & Mevis tulit, & longinqua Jamaica; Extortum baccis rarò fallentis olivae Succum, multiplices uvas ardente refectas Soe, Adria; & flavum Virginnia flava tabaccum; Rhenus, & Hesperiae, & Teneriffa, & Gallia vinum. Londinum nequeat mage consuluisse culinae, Indomitaeque gulae. Vel perditus helluo caenam Instruere, & lautis aveat laxare saginis Infamem stomachum; Non jam maria omnia circùm Sollicitè, immenso quaerenda cibaria sumptu; Ut fertur quondam fecisse Vitellius, omnem Qui non erubuit caenâ pessundare fiscum: Una vel innumeras cumulet Tunbrigia mensas. Aurea quis numeret? quis vasa argentea? vestes? Lintea? resque alias queis pressa taberna laborat? (Nam fora continuis stant circumsepta tabernis:) Annua vix plures jactet Sturbrigia merces.] Absorptis de more scyphis, dapibusque coëmptis, Lentus ad hospitium redeo; hîc plerumque tabaccum Otia odorifero fallit bene grata sapore;
Prandia post paulò stomachus sibi debita poscit: Tum vitulus, porcellus, avis, piscisve, lepusve Languentes renovant vires, pinguesve bidentes: Prandia laetificant vinum, conviva, jocusque: Sublatis properat quisque ad nova gaudia mensis. Si lusus cordi est, in promptu est ludere, sistunt Lignea mox simulachra novem, stant, ordine, terna, Agmine quadrato, magno conamine certant Quis globulo valeat subvertere plura rotando. Est locus in summo Rusthalli vertice montis Aggere vallatus quadro, quem cespite multo Undique congesto planum fecere coloni; Suntque alii similes, ludis globulisque dicati. Lege aliâ mos est globulos hîc volvere, parvus Projicitur primò, lusuris meta futurus, Alea distinguit partes, tum quisque duobus Ad libitum electis, contendunt, poplite flexo, Saepius & propius quis metam accedere possit: Tu nimis, haud satis ille fugit, tu parte sinistrâ, Erras tu dextrâ, sed, Io! tu, mi bone, metam Percutis, en! ipsam; quàm quàm bene dirigis; Io! Non de balistâ nitrato pulvere jacta Glans, non de Phrygio volitaverit aptius arcu, Ad quemcunque scopum sibi proposuêre sagitta. Ludicrae alliciunt Chartae magis? en tibi praestò Reges procedunt quatuor, totidem agmina multis Densa viris; acies magno molimine pugnae Undique in arma ruunt; dubiis victoria pennis Inter eas volitans, tandem, sine vulnere, palmam Nunc his nunc illis concedit partibus aequa. † Sed cave ne insano ludi capiaris amore: Mille modis variant acies, mille artibus inter Sese belligerant miseri, noctemque diei
Addunt, & diris superos manèsque lacessunt, Quum semel e Chartis lucri immoderata cupido Fascinat, heu! mentes; dum nummos, praedia, merces, Aedesque, ac animas malefido ingurgitat ore. Non quòd ut illicitum damnem, modò nuda voluptas Quaeratur, tantúmque animum relevare cadentem; Si longè aufugiat nummi insatiabilis ardor, Et tempus timeas nimio disperdere ludo, Tempus non auro aut ullis reparabile gemmis.] Sunt quibus unum opus est curas depellere ludo Qui Chess vulgò audit; descenditur ocyus armis In campum infestis pictum; Rex albus & ater Quisque acies similes sibi ducunt: Uxor utrisque Haeret, Regi quaeque suo; comitantur utrasque Bini equites, duplex elephas, & Episcopus unus Ac alter, pedites bis quattuor; impigri utrimque Reges servare, aut tristi succumbere fato. Jamque dato signo concurrunt agmina bina, Hinc atque hinc multae clades, studet agmen utrumque Captare oppositum Regem, palmamque referre: Nam quamvis adversa acies grassetur, & hostes Multâ caede fuget campo, nisi callida Regem Hostilem capiat, nullum feret inde Triumphum: Quippe (hoc lex ludi antiqui lusoria poscit) Non nisi captivo paritur victoria Rege. Sin Musa arridet, profert sua carmina Flaccus Divino laudanda stilo, seu quaeris amoris Secretos penetrare dolos, formare Poëtam Seu placet, aut gradier directo tramite, laetâ Virtutis laudisque viâ, quà Romulus ingens, Quà Janus, Bacchusque pater conscendere sedes Aetherias valuêre, & magna palatia Divûm;
Seu cupis insulsos secli perstringere mores: Dogmata seu veterum gaudes haurire sophorum. Visne animam sacrare Deo? tibi Biblia Sacra Pandentur, sanam quae reddant corpore mentem: Perdiscas illic, ut captus imagine veri Primus quivit homo culpâ vitiare nepotes, Et morti humanam aeternae submittere gentem; Morte suâ ut Christus Satanae exstirpârit amarum Imperium, & mortis stimulos hebetaverit, ut non Christicolas laedant veros; hinc gratia summi Admiranda Dei manans, diri agmina vasta Peccati fundit, caeli nos arcibus altis Figit, & amissam dat perpetuatque salutem. Illinc nosse queas, laqueo irretire dolosos Ut valeat, populosque unco fraenare rebelles, Ne quando electam possint evertere gentem; Gloria quò Nomenque Dei clarescat in horas. Adveniat nobis olim dilectus amicus, Multa statim produnt generosi vascula vini: Sume puer cyathos puroque repleto falerno, Charus amicus adest, juvat evacuasse, precantes Regis, Reginae, Procerum, nostramque salutem. Quò, quò Bacche rapis? quid non tua munera cogunt? Tu rixas, tu laetitiam, tu promis amores, Post te nec carcer, nec mors, nec squalida terret Paupertas, possunt nec curae avertere somnum. Sol medium emensus cursum sensimque recedens Hortetur campos, abeunte calore, petendos: Nunc equitare lubet, nunc parvum forte pedestre Carpere iter, varios vel in hortis nectere flores: Cantus avis tremulus sylvis, vel aperta locorum Delectant, vel ferre pedes quà retia tendit Venator lepori, vel quà bene callidus auceps
Insidias avibus struxit: nunc praelia saevi Accipitris spectanda vocant; ille aëra circùm Intrepidè purum volitans, atque ima tumescens Irâ corda truci, fugientes praepete pennâ Insectatur aves, & prono corpore terrae Unguibus infigit laceris, rostroque tenaci: Sic densum per ovile rapacibus unguibus atrox Innocuas leo mactat oves: nunc tendimus altas Ad ripas, longâ meditamur arundine pisces Injecto eduxisse hamo, retìve latentes. Nunc tenues properamus apes lustrare, labore Magno ponentes sua tecta, alvearibus aptis, Cerea, quae post melle onerent: hinc avocat ardens Latrantum clamor, qui sydera summa boatu Concutit altisono; ruit ingens agmine facto Turba canum, laetis venantum hortatibus acta, Seu leporem, cervumve, cavis, vulpemve dolosam Sedibus excutiant, ast hi per & invia saxa, Per montes pede veloci vallesque feruntur, Et cursu certant hostes superare feroces. Abscondit tectis hîc gramina sicca colonus, Illic fructiferam perfringit vomere terram, Semen ut inspergat latè: nunc robora caedunt Londinum portanda viri, quibus ardua tantae Tecta urbis condant, aut aequora classibus ornent. Nec perit ulla dies, quin, accrescentibus umbris, Pulchra puellarum pueris immixta caterva, (Undique spectantum Procerum cingente coronâ,) Alterno terram quatiant pede; dum fide doctâ Ad normam motus coguntur, vel super altum Rusthalli montem, vel quà clarissima villa Australem aspiciens solem tua sylvula frondet; Vel quà, Bickerstaffe, arbor tua plurima ferro
Eruta planitiemque & tecta recentia praebet. Sic Haemo in celso, Pindique in vertice, plectro Virgineos agitasse choros blandum Orphea narrant. Tandem grata quies quae corpora fessa vagando Instauret petitur; tum rhoncissare paratum Me placidis immergo toris, somnoque sepultum Laeta quies recreat: quum verò crastina nobis Aurora attulerit lucem, non ulla laborum Taedia menti haerent; iterumque iterumque peractis Fallimus, eu! tempus fugiens; curisque peculî Proscriptis, hilarem conamur vivere vitam. Sic variis animum studiis Tunbrigia mulcet, Ut vix absentes possim lugere Penates. Sed quò Musa trahis? nonne audis murmure quanto Vatum turba fremant operam quid sumis inanem? Quin potius properè ad merces, ad rem faciendam Mercatorem abigas, audacem Sacra profanâ Pieridum temerare manu, nullis adeunda Quàm quibus indulgens Natura & fautor Apollo Doctorum adscriptis albo, dedit esse poëtas: Tolle moras, longùmque, Frohock dic, vive, valeque. FINIS.
