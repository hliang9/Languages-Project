E165 13297310 98905
ACADEMIAE EDINBURGENAE GRATULATIO, Ob Serenissimi, Augustissimi{que} Monarchae CAROLI II. Britanniarum, Galliae & Hiberniae Regis, Fidei Defensoris, in Solium Paternum Restitutionem, OBLATA Illustrissimo Dynastae, D. JOHANNI MIDDILTONIO, Middiltonii Comiti, Clarimontis & Fethercarniae Domino, &c. Inclytissimo Regis Legato, In aulâ ejusdem ACADEMIAE, 29 Maij 1661. EDINBURG H, Excudebat GIDEON LITHGO, Academiae Edinburgenae Typographus. Anno Dom. 1661.
In Restitutione Augustissimi Regis CAROLI II. Ad Paternum Regnum Divinae Providentiae Observatio. STupore raptus, intuens, Miratur Orbis CAROLUM; Miratur ipse CAROLUS, In se reflectens lumina. Miranda quippe cernitur, Et ipsi & orbis incolis, Dei tremendi dextera, Tractantis ipsum Providè. Miranda Destitutio Ut CAROLI, sic Scotiae Jus asserentis regium. Solum id petebat CAROLUS Quod jure debuit dari Patris Sereni filio; Lubenter ipsi praebuit Sceptrum fidem{que} Scotia, Datam{que} sanxit sanguine. Sed jam jacere jusserat Supremus Orbis Arbiter, Cum CAROLUM, tum Scotiam Ad tempus, alto in pulvere, Nostrae saluti consulens, Suamque curans gloriam: Miranda Restitutio Jam Regis inclytissimi, Jacentis olim CAROLI In despicato pulvere; Nullum videntis exitum Ex mortis atrae faucibus, Sperantis in Deo tamen, Qui stavit ipsum ut tolleret, Depressit ut non perderet; Confregit ut componeret In mortis umbrâ hunc detinens, Ut luce clarâ ostenderet, Vitae necis{que} se Arbitrum. Quò, quae seorsim in plurimis Dispersa sunt pericula, Concurrerent in CAROLO. Quò, quae seorsim in singulis Visenda sunt, in CAROLO Collecta stent miracula; & Quot obviam certamina, Tot sint ei victoriae. Da: Dicsonus SS. Theol. Profes.
. , . , . , . . , . .
Alex. Dicsonus, V. T. & L. S. Prof.
In Natalitiis Augustissimi Monarchae, CAROLI II. Britanniarum, &c. Regis, Panegyris. ALme Parens, summâ qui terras aetheris arce Despiciens, stricto metîris caerula pugno, Pulvereum{que} globum modio, convexa{que} Coeli Atria mensuras spithamâ; colles{que} bilance, Et trutinae aërios libras examine montes: Imperii non fraena tui nunc aequa negamus Ampliùs, aut dubiis colimus tua numina votis. Te rerum moderante vices, te Judice, digno Vindictam exitio sceleratah exscindere gentem, Maturas{que} sequi poenas quis deneget ultra? Quis neget innocuis tandem, te Vindice, vota Spes{que}, ratas, terrae neglectae absolvere coelum? Testis erit, quae te dîas in luminis oras (Cura poli, populi{que} decus lumen{que} Britanni) CAROLE prima dedit, Junonis quarta Calendas; Fausta dies, semper{que} animis memoranda piorum, Festa dies, semper fastis celebranda Britannis; Gaudia quae toties Patriae{que} Patrique, tibique Certa tulit, bis natalis Patriae{que}, Tibique. An memorem (jam post quinquennia vota parentum, Tot Procerum Plebis{que} preces, tot jam omina lenta, Postquam multa polo Sanctorum casta litâsset
Victima) quanta Patris pia solicitudo supremi Pro solio tandem effulsit populoque Britanno? Testari aethereâ quam sydera jussit ab arce; " Saturnus fugiat terras, summâ{que} vagetur " Abside, nec laetis interserat omina rebus " Tristia, solicito relegens vestigia gressu▪ " Mitior, auspiciis & semper grata secundis, " Fax Jovis, elatâ sese demittat ab Auge, " Exhilarans populos curru propiore Britannos. Dixerat. Hi parent. Thamiseias inde per oras Spes animos foecunda ciet: jam{que} omine firmo Excitat erectas ventura ad guadia mentes Civibus, & famae tardatas increpat alas. Ut verò manifesta fides; certus{que} per urbes Nuncius, Augustam faustâ jam prole penates Regales auxisse, refert, nec deesse Paternum Qui Diadema ferat, qui tantae pondera molis Sustineat, cum fata vocent; dum laeta triumphis Agmina certatim lassabant tempora festis, Astrorum Interpres, arcana evolvere solets, Aethereum castâ veneratus mente Parentem, Sublimes{que} oculos tollens ad sidera, fatur. " O qui perpetuâ lustrantes lampade terras " Lucis inexhaustae flammas, per inane rotatas, " Te leges authore datas & jura recursu " Constanti servare doces; & cum nova terris " Edere signa jubes, tua jussa capessere promptas " Semper habes famulas super ardua nubila stellas; " Da Genitor supreme tuo de numine fixos " Immotâ pendere fide. Jamquee omina firmes, " Spes{que} ratas facias, te quas authore fovemus: " Nulla fides Genesi: quod coelo culminet alto, " Quod Signum Oceanum subeat, noctemve profundam, " Nulla piis cura est. At si denunciet aether " Portento vel triste malum, vel laeta futuri " Signa boni, haud surdâ voces admittimus aure. " Bis ter Olympiaco meritas in pulvere palmas " Rettulit in Patriam Victor, cum voce triumphi;
" Ex quo Ledaei succensa in pectore flamma " Effulsit Cygni, priscis incognita seclis, " Nuncia laetitiae Populo Regi{que} Britanno. " Nuncia Cunarum fuit haec, Auguste, tuarum, " CAROLE prime, tui faustissima nuncia Regni. " Cui jam nascenti, laeto Bodotria vultu " (Nereïdum comitante choro) super alta levato, " Antiquâ ostentans & majestate verendam " Canitiem, & celsas prospectans cominus arces " Fermelina tuas, felicia secla canebat; " Undi{que} pacatis, fera quas discordia nuper " Armârat, dextris: mox & coitura fideli " Foedere, communi regnanda Britannica sceptro " Imperia, externi posthac secura pericli. " Ipse fidem eventus firmat. Vix tertia laetam " Agricolis satio Cereris spem fecerat hornae, " Saxonidûm magno cedit Diadema JACOBO. " Inde adeo gens una sumus▪ Cui foedera legum " Firma{que} amicitiae ponit dum vincla futurae " Pacificus, fausta adjungunt suffragia Coelo " Chanonius{que} senex, volucer{que} Atlantide natus, " Cum Patre Dictaeo, tria sydera juncta Triquetro " Aspectu, insignem reddit quem flammea virtus. " Magnorum hic semper motûm certissimus index, " Auspicio nunquam frustravit secula vano. " Huic tamen accedit portentum grandius, Astrum " Ignotum antiquis ignorandum{que} futuris, " Inter inerrantes coelorum in culmine stellas, " Herculis Astragalum accendens; iisdem{que} diebus " Mirandam aethereo spargens è vertice flammam, " Saturni queis taeda Jovis conjungitur astro. " At rebus majora iterum molimina motûm " Haec eadem (lustris octo labentibus) astra " Aspectu intentant Aquei conjuncta Trigoni. " Stat gravior, sed fixa, polo sententia; laetis " Tristia ut alterno subeant peragenda theatro. " Quicquid id est; animos magna in discrimina magnos " CAROLUS exacuet. Cui nunquam prospera mentem
" Extulerant, nunquam celsae blandimina sortis " Quassârant aequam fastu surgente bilancem; " Non illum adversis metus est succumbere rebus, " Aut majestatis constanti e tramite gressûs " Flectere, posse; Orcus quamvis conjuret & orbis, " Pectora tartareâ excutiens praegnantia fraude, " Ferratas{que} acies castris educat, & artis " Haereticae incautas laqueârit nectare mentes. " Firmior ille tamen contrà grassatur; ut audax " Massylâ de gente leo, truculenta luporum " Agmina, vel cautas solitus contemnere vulpes. " Aut velut obnitens adversa in pondera Palma " Altior assurgit: Tibi sic vis effera nomen " CAROLE Prime dabit, quod nulla aboleverit aetas: " Et conjuratas Regale excindere nomen, " Invisas semper terris coeloque cohortes, " Qui pietatis amant; qui Religionis honorem " Sincerae, infernis damnabunt usque tenebris. " At tu Magne Puer, cujus natalia festis " Plausibus, albati celebramus laeta Britanni, " Aggredere ô magnos, coelum quos spondet, honores. " Haud obscura, atavûm virtus, exempla praeibit. " Excutiat gentes melior quas educat orbis " Anxia Sedulitas; fastûs & fastibus ipse " Opponat livor nostris, tot nomina Regum " Haud usquam paribus veneratur honoribus ulla: " Non melior Regum series, populusve fideli " Promptior obsequio sanctos coluisse Monarchas. " Dura tibi ut primis fortuna reflaverit annis, " Hoc tyrocinium summis Heroibus alti " Ad culmen firmos gressûs deducere honoris, " Cammori, Brusiique, & primi exempla JACOBI " Ostendent. His tu majorem extendere factis " Ne dubites famam. Diae tibi semina mentis " Ingenuit favor aethereus▪ Tibi sanguinis ortum " Per bis secla decem deductum e stemmate Regum, " Exortem natura dedit. Jam certa futuri " Omina sentisco. Post bis tria lustra peracts,
" Quod desiderium populi, quae vota Britanni, " Quae te cura Poli, per tot discrimina salvum, " Restituent solio (quamvis fremat Orcus) avito. Dixerat Interpres. Rata nobis omina fecit Haec lux fausta, dies semper meliore lapillo Et Cressa signanda notâ: quam postuma festam Secula cuncta colent. Fastis haec Aurea nostris Stabit, ut immemores nunquam sinat esse nepotes. Haec pingues epulas, haec dulcia vina quotannis, Effusa & patulâ miserentia viscera dextrâ Postulat: hanc nemo tetricus contaminet atrâ Tristitiâ: Jovae nobis stant gaudia robur. Haec te prima dedit terris, Auguste, Britannis, CAROLE, te rursus patriae (post lustra quaterna) Ereptum (proh! Triste nefas, proh! degener aevum, Armaque tartareis male conjurata maniplis) In Patrio antiquâ cum Majestate videbat Fulgentem solio; proceresque ad basia dextrae Prolapsos; populosque (tibi praestare volentes Obsequium) vultûs, avidos, spectacula sacri Haurire, & pressae vestigia tangere plantae. At fera quos rabies transversos egerat, armis Et Regi & Patriae infidos, invisaque coelo Nomina, pollutis (Cyclopiea pectora) sacris, Jamque Otomanniadûm ritu, pro numine, doctes Successum (mente ah laevâ) coluisse secundum, Indignante Polo, versâ in contraria sorte, Hausere horrifico spumantia pocula vino, Faecibus expressis; lymphataque pectora diris Consilis, usquam consistere nescia, terram Pulveream lingunt; expertique omnia frustrà, Undique dejecti; furiis agitantibus, arma Dum rapiunt, susi; scelerum stimulante reatu, Exosi veniam & pacato a Principe pacem; Civibus invisi nimiùm, populisque propinquis, Aut alio terras quaerunt sub sole latentes; Ingratam aut tolerant miti sub Principe vitam; Horrida damnatos aut claudit carceris umbra;
Aut meritas aequo pendunt sub Judice poenas. Ast hîc grata Deo Clementia, parca cruoris, Multorum est contenta metu, non prodiga lethi. Ergo agite, O Cives, quae vota decennia moesti Crebra Panomphaeo fudistis saepe Tonanti, (Jam rege incolumi, jam libertate receptâ, Firmatisque sacris) animis persolvite laetis: Agnoscantque omnes, quanto gratissima semper Libertas, servire Deo, servire Monarchae. Civibus hic pacem firmat, securaque legum Praesidia, amotoque metu sua cuique fruenda. Vis procul a solio, procul est injuria, Regis: Cana Fides stat circùm, & pleno Copia cornu, Libraque Justitiae, meritis & debita merces, Quaeque ligat Coelum terris, terrenaque firmat, Religio sincera, pii & constantia cultus, Non levibus populi ingeniis cessura, lucrove. Praesertim nostro qui proxima sydera Phoebe Fulgetis, primo & ductum de lumine lumen Spargitis, ac patriae noctis dispellitis umbras, Illustres Proceres, eôdem tot lustra sub hoste Tot mala perpessi; toties communia vota Facta Polo, spem communem, commune periclum, Communesque metûs tanto cum Principe, magnis Nunc memorate animis; communia gaudia tandem Carpite: quasque Polo precibus communibus olim Vovistis, gratas securi reddite laudes. Quique plum vobis Regem, Regique paternum Restituit Solium; qui vobis pristina jura, Qui veteres titulos & avitum instaurat honorem, Illius Majestati submittite fasces. Sumite de nostro hîc exempla imitanda Monarchâ: Quique suos vobis radios affulget, ab illo Sumite virtutis verique exemplar honesti. Prae cunctis, tu magne Heros, qui fidus Achates Firmiter haerebas Regi, discrimina cuncta Principe cum tanto expertus, totiesque probatae Virtutis testis, per dura pericula Martis,
Perque tot annorum errores, tot Regna, tot urbes; MIDDILTONE jubar patriae, faustissima stella Illustrans Procerum radiato lumine sphaeram; Pallada militiâ & prudenti pectore; Phoebum Eloquio referens; Sophie quot vendicat, omnes Amplexus tacitis animi in penetralibus artes; Cujus & effigiem virtutum in pectore gestas, Personam quoque sustentans & maxima rerum Pondera; dum patriae labefactae vulnera sanas, Antiquumque decus Majestatemque vetusti Imperii instauras, armisque & lege refulcis; Inter tot rerum molimina maxima, tantae Laetitiae in partem non accessisse pigebit; Aut alios potius, properantes undique, tantae Laetitiae in partem non admisisse gravabit. Hîc etiam tenues non aspernabere Musas Exhilarâsse tuae dum captant basia dextrae: Hae resides spondent citharas desuetaque plectra In laudes aptare tuas: ne clarius ullum, Quam MIDDILTONIUM, celebrent Permessides undae, Vel juga Parnassi, nomen, vel culmina Pindi. Quis tamen aut Pindus, vel quae Permessides undae, Pimplaeusve chorus, vel quae Chelys aurea Phoebi, Sufficiat memorare tuas, ter Maxime Regum, CAROLE, virtutes! Alcidae planta staturam Corporis hic doceat. Quid primo vidimus aevo? Aut quid laudandum primo non vidimus aevo? Invictum mentis juvenili in pectore robur, Digna{que} canicie gravitas, at nescia fastûs; Parcior, & nunquam justo sine pondere sermo; Non confisa sibi vis, ant temeraria, sponte Consilium sed prompta sequi, & discernere docta; Affectûs semper Rationem audire parati; Sobrietas victûs, semper moderata cupido; Mens generosa, mali temerè non credula; rebus Nunquam fracta malis, non unquam elata secundis, Nunquam luxuriae, nunquam cessura timori; Ponere docta modum stimulis ultricibus irae;
Contemptûs secura tamen; sua cui{que} benigna Reddere; non aliena sequens, sua certa tueri; Non alia ambitio, quam, quantum sanguinis ortu, Artibus eximiis tantum praecedere cunctis; Relligio firmis animo radicibus haerens; Quam non impiets, exempli prodiga, quasset, Debita vel Matri pietas charis{que} propinquis, Non conjurati Cives, Patris{que} cruenti Sanguine (proh! seclis scelera execranda futuris) Vis{que} illata sibi, & patrium Diadema negatum; Dura vel exilii diuturni taedia; non quas Externae illecebras aulae, aut Tarpeia Siren Fecere, aut armis spes ostentata potentum; Loiolitani aut foecunda Sophismata coetûs; Omnibus his potior dîae constantia mentis: CAROLON hae laudes decorant; quas unus & alter Vendicet. Exortes titulos haec gloria spondet; Mensuram voti externis oftendere Regnis; Non bello, at meritis, animos vicisse rebelles. Tho: Crafordius Math. P.
Carmen Gratulatorium, oblatum Illustrissimo viro, D. JOHANNI MIDDILTONIO, Middiltonii Comiti, Fethercarniae & Clarimontis Regulo, &c. Legato Celsissimo, misso ad Comitia Regia habenda in Scotiâ, anno 1661. à CAROLO II. (Dei gratiâ admirandâ) Rege Britanniae, Franciae, & Hiberniae Opt: Max: & feli∣cissimo, cum in aulâ Academiae Edinburgenae ab JACOBO 6. denominatae, unà cum regni Proceribus invitatus à Civi∣tate, celebraret memoriam dicti CAROLI nati, &, post novenne deploratum exilium mirificè restituti suis, summâ omnium cum laetitiâ, uno eodem{que} 29. die Maii, omnium seculorum memoriâ quotannis, jure, ob geminum id{que} insigne beneficium, divinitus datum, celebrando. O Memorande dies! quo bis jam CAROLUS ortus, CAROLUS & Patriae spes, magna & gloria mundi; Non magis excelso majorum stemmate splendens, Quam splendore nitens proprio. Spectemus utrum{que}. Ecquis id immenso populus jactabit in orbe? Tot Reges cum laude Sacrae diadema CORONAE
Gestasse invictos? Proavûm quot nomina CARLI Magnanimi Herois, divinâ & origine nati: Horridus à teneris quem Mars exercuit annis; Tollere quem toties conjuravere rebelles, Caede Patris terram qui foedavere Britannam. Heu scelus infandum! quis durus talia fando Temperet à lachrymis? Casu subeunte Parentis Injusto & tristi mentem, vix eloquor ipse! Chara Deo soboles ex his servata ruinis, Post{que} novem exilium annorum, cum pace revertens, Imperio potitur, non vi, non fraude, paterno. Foedifragis servis sed qui parere coacti, Legitimos{que} diu assueti contemnere Reges, Sponte suâ (sint quanquam ex seditione creati) Certatim properant famulas ei tendere dextras. Siqua fides Graiis, Latiis vel habenda poëtis, Jupiter, anguipedum disjectâ mole gigantum Fulmine, sic positis consedit pacifer armis Inter Coelicolas, nutritus lacte Capeliae, Terrigenûm evadens crudelia vulnera fratrum. Quem facta occuluit sidus generosa Puella:Johanna Lane altera Amalthea inter sidera, Haec monstrant infractum animum, regem{que} probatum Tot tantis{que} malis, coelesti Numine tutum, Dignum plura tribus latis qui regna gubernet, Quem{que} sui cives laeti, plausu{que} frementes, Accipiant, longo quos tempore dira tyrannis Afflixit, pressit{que} jugo, ut servilia colla. Quo duce, siqua manent sceleris vestigia tanti, Irrita perpetuâ solvant formidine regnum, Tristitiae & tenebris atris cum nocte fugatis, Exhilarent fido populo nova gaudia mentes, Libera venturo laetentur & omnia seclo. Haec pariter linguas falsas, falsos{que} prophetas Increpitant, vulgo praesagia falsa locutos; Non fore vel prorsus, vel non sine sanguine, Regem, Consilio{que} Deum arcano abjecisse STUARTOS (Horrendum auditu! humanas ne polluat aures, Spargi pro dîo blasphema oracula verbo,
Turpius & victi quae majestate retractant) Confirmant{que} Dei sorti Solomonta, beatum▪ Haec Regem populum{que} docent de mutuo amore, Et quò perducat bellum cum Principe cives. Tuque Vir illustris, regali munere fungens, Nostrum ornare tuo non dedignate Lyceum Vultu tam facili, nostram{que} amplexe parentem Nutricem{que} Urbem, per tot discrimina tecte, Perge tuo, nostro{que} simul, persolvere Regi Obsequium, studium{que} pium, Legate merenti. Hanc gentem recrea, quò tot vexata procellis Pace in perpetuâ cum Relligione quiescat. Et vos O Regni Proceres, queis tanta potestas Commissa est, celebrate Deum: tum reddite honorem Principibus justum. Vos nunquam prava libido Flectat ab officio: sceleratos poena recîdat. Quae si praestetis memores virtutis & aequi, Jure tenent saevi dum tartara coeca Tyranni, Quos furor invasit, dominandi insana cupido, Non curare Deum quaevis terrena putantes, Dejicerent armis perjuri ut singula foedis, Atque sui Regis per vim sibi regna pararent, Foedere debebant quae non violata tueri: Donec ab obscuris lucem Sol dividet umbris, Clari Fergusidae retinebunt sceptra STUARTI, More Patium solito qui justo examine nôrint Parcere subjectis, ac debellare superbos. Et CARLI augustum, superat dum Scotia, Nomen Cantantes sublime ferent ad sidera Scoti, Alite tollentes altum super aethera cantu: Posteritas & sera canet, dum secula mundus Volverit, aeternum grata & celebrabit in aevum. Quae sperant optant{que} boni, nostrae{que} Camoenae. Gul: Tuedius, Philos: Prof:
Ad virum Clarissimum, D: JOHANNEM MIDDILTONIUM, Middiltonii Comitem, Fethercarniae & Clarimontis Regulum, CAROLI II. Legatum Celsissimum, missum ad Conven∣tum Ordinum habendum in SCOTIA, Anno 1661. REgius est animus pulcher tibi, regia virtus: Regis opus tractas Regis amore tui, Accedit laudum cumulo, quod amicus amicis Regis tam constans hostibus hostis eras. Enumerent alii quantumvis mille triumphos; Scotiad consiliis subdita facta tuis. Marte nec inferior quovis, Mavortia proles: Perpaucis annis multa tropaea tua. Major in adversis fulsit victoria rebus, Principe cum pulso, dum peregrinus eras. Quid memorem excultum ingenium, studiis{que} Minervae Tam bene limatum? tota Minerva tua est; Sive ferox armis sequeris fera castra Gradivi, Sive sonat verbo Curia celsa tuo. Graecia Martigenas ostentet, Roma Metellos, Troia vel antiquos nobilitate viros: Ast tibi concessit largè natura benigna, Dotibus hos omnes ut superare queas: Dotibus eximiis notus, Domino{que} fidelis, Additus es numero nobilitatis honos. Te nova Nobilium decorent insignia quamvis, Per te Nobilitas nobilitata magis. Gul. Tuedius, Philos: Prof:
SYLVA. AEternos poscunt threnos tua funera Regum Maxime, CAR'LE Prior! Fata at tua, CAR'LE SECUNDE, Libera vix gemitu sic moesta Britannia pridem Obstupuit; sic nunc eadem miratur, ut aegrè Quos toto sentit perfundi pectore motús Laetitiae, credat veros; sed somnia mentis Sollicitae, tacitis noctu quae volvere votis, Vim metuens premere interdiu per bina solebat Lustra, quibus latè victricia signa rebellis Factio (perfidiae stimulos & Numinis iram, Ultoresque animos Scotorum, morte paratos Vel propriâ, infandos primùm praevertere casûs, Vel post, patrati sceleris deposcere poenas; Infractisque animis sceptrum tibi reddere avitum, Molirique viam reliquis per tela per ignes, Ni fata obstarent, horrens) bellum occupat atrox. Inque suos primum est rabie grassata, tuosque Mox etiam, infidis male credula Scotia, cives: Quae dum incaúta mali, studiis distracta tuorum, Tradius obsistis furiis, in viscera dirus Perrumpens, agros hostis populatur opimos, Agmine stipato, nec longè castra remotus: Ingressus, fugiens fratrem cum cornua Phoebe Monstrârat nondum terris; Fraterque furentis
Axe premit rapido Nemeaei terga Leonis, Alteram & ad luces bis denas addere anhelos Cogit equos mensi signato nomine Jûli. Ridebant tunc prata rosis; & messibus agri Spondebant, inopem quamvis, ditare colonum. Scotorum interea qui primi ad signa coibant, Non armis numero{que} pares, nec fata secuti, Sed causam, miscent pugnas, tentantque futuros Saepe animos, acuuntque iras felicibus ausis: Hinc ceu totius libantes omina belli. Heu frustra! Horresco referens. Invadere fines Obscurum, externum, tantâque à caede recentem Credibile? Ei Patriam dare cives? Agmina tyro Instruit: At duris qui consenuisset in armis, Fortem operam Patriaeque PATRI, Patriaeque paratus Navare, indomitus semper, dum firma vigeres Consiliis, miles dimittitur. Inde malorum Ilias exundat. Quas strages? Funera quanta Heu dedit ille dies (tibi quo non Allia fastis Roma tuis damnata diu; nec funere Pauli Varronis{que} fugâ spumantes sanguine Cannae Insignes, magis infandum videre) tacendus Omni aevo? Ignorent venientia secula cladem: Sic vinci potuisse, quibus tunc vincere pronum; Jusque datum sceleri. Tantae nec mortis imago Fida tuis sceptris prostravit pectora Scotos: (CAROLE, vidisti: neque enim meminisse pigebit) Non aerata mari classis, tellure nec agmen, Quamlibet ostentet minitans victricia signa, Edomuit. Sed bella parant mox altera: cogunt, Atque iterum turmas disjectas milite complent: Delectûs{que} novos scribunt, frumenta{que} & arma Conquirunt{que}, feruntque: à littore clade minuto Exscensûs prohibent: aditûs atque oppida firmant Praesidiis: iterum & felix in praelia Veles. Hostibus invitis tantum sperare dolorem, Inque malis mediis, laetos tot secula sanctum Imposuisse juvat capiti diadema paternum,
Impositum{que} juvat toties defendere dextris. Larberae pons testis eras, prope nobilis, illo Regia quo virtus & mens prope Parricidas Tempore delêrat fusos: testes{que} propinqui Innerketha tibi colles; ubi mutua bini Frontibus aversi jungebant pectora, inulta Sic se haud passa mori. Testis Vorcestria fida, Haud{que} suo merito infelix; sed proditione Uniùs. Quas hic mortes! Quae vincula passae Illustres animae! Testes fastigia Grampî Sic admirati recidivam surgere flammam, Semper inextinctam, semper{que} à clade renatam▪ Nobilis ille Heros testes, Rex inclyte, mille, Qui reditum, toties sudatum sanguine Scoto, Haud voluit praestare tamen sine milite Scoto. Sic positis odiis gentem sociavit utramque. Ille Heros nobis haec otia deproperavit; O REX fecisti: potis est fecisse nec alter Mortalis, facies Regnis si mille resurgant. Otia non solum nostra haec, sed & otia trinis Laeta tuis populis. Sic te diffundis in omnes. Et quae, qui meritò cunctis praeponderat unus, Egregiâ & curâ cunctos complectitur unus, Auspiciis jussis{que} tuis, diplomate sacro Munitus, sceptri labes & damna resarcit, Scipiades, belli fulmen, pacis{que} togatae Ornamentum ingens, celebrat laetissimus Heros. Otia, quae primi Proceres; quae laeta Secundus Ordo Nobilium; Primas & qui colit Urbes, Edinam ante omnes, pro te ó tot tristia passam▪ Edinaeque sacrum tibi, SEXTE-JACOBE Lyceum; Oppida{que}, aut pagos, vicos, cerealia rura, Exiguasque casas, congestum & cespite culmen, Concelebrant; omnes laeti nunc omine lucis Bis tibi natalis, quae & primas luminis auras Nascenti affudit felix, iterum{que} renatum Illustrat fulgens radiis lux aurea puris, Fulsura & rediens sua per vestigia semper. Laetitiae hi veri motûs, non somnia vana. His praesens, oculis qui perspicit omnia puris. Ja: Pilanus Ph. Pr.
Serenissimo Potentissimoque, CAROLO II. Magnae Britanniae, Galliae, & Hiberniae, REGI, In Natalitiis ejus iiii Cal: Junias MDCLXI. Vota Caledoniae. TRistior umbra fugit, tristes cessere tenebrae, Praeque diem veniens Lucifer almus agit: Quo te bis natum colimus, ter Maxime, terris Commoda magna tuis, gaudia magna tuis, CAROLE: clara Dûm soboles, & maxima magni Cura Dei, & nostro magnus in orbe Deus, Ac solo minor ipse Deo, qui sidera coeli. Quique regit terras, aequora quique regit. Ergo renascentis, clarissima gloria secli, Grata Caledoniae suscipe vota tuae: Quae multos adeo multùm vexata per annos, Ac totidem Dominos, tot quoque passa procos, Invisos invita tuli: malè credula, quantum Credulitas nocuit, simplicitasque mihi?
Carminibus vanis equidem, incantata (fatebor) Esse lupos agnos, & simulachra Deos, Et servos dominos, & perfida fida putabam Pectora, Semideos terriginasque viros. Donec vincta manus, seu vi, seu fraude tyranno Prodita, non sueto colla premenda jugo, Sed non sponte dedi. Semper te mente colebam (Te nil in terris sanctius esse sciens) Funera gnatorum, testes, properata meorum, Dumbarri curâ castra fugata malâ, Sanguinolenta tui Taoduni maenia, & armis Utlibet infaustis, bis repetita Soror Anglia. Virtuti non respondentia fata Excusa facilis, pro pletate tua. Coelo aliter visum: nam quae civilibus armis Non data sunt, precibus sunt data cuncta piis. Ergo tuas votis semper cumulabimus aras Sancte parens rerum, cui pia vota placent: Cuique pias audire preces est summa voluptas, Tu Regi vitam, tu cumulabis opes, Tu titulos, pacem, Thalamos, post bella triumphos (Si quae bella placent) progeniemque dabis Et solio, & tanto dignam Patre: denique quicquid Voverit ipse sibi, te superare precor: " In quo ad supremum probitas perducta cacumen " Consistat, nec, quo progrediatur, erit: Coelestisque tuo descendens copia cornu Aeternum servet, protegat, atque beet.
Academia Edinburgena Exultans. ECLOGA. Sarvistus, Philanax. Sarv. HIC Metamorphosis! pompa hîc! Quibus, advena tantus Auspiciis, Philanax, vestra Lycea subit. Philan. Hunc, Sarviste, diem numerans meliore lapillo, Gratatur Regi Scotia tota suo: Proregem illustrem enixè hîc Edina rogatum, Testem laetitiae, gaudet habere suae: " Sceptra Caledoniae quòd nunc feliciter orae, Centum octo à Scotis missa tuetur Avis, " Qui sortem antevenit meritis, virtutibus annos, Magnanimos animis, consilio{que} Deos, CAROLUS (& CARLI super astra propago corusci) Ille Pater Patriae, cura{que} magna Dei. Sarv. Vos indulgetis latebris, pompae{que} fugaces Secessus colitis: Hic furor unde novus? Philan. Secessum colimus, sed non ignobilis otî. Secessu{que} licet discere DISCE MORI. Halcionum, sine fine, dies, pars maxima vulgi Vaticinans, vacuos protrahit us{que} dies. Nos & honesti amor, & Pietas pellexit in oras Luminis has diâs; grataque Edina, Parens Alma, suo proprio potuit suadere Lyceo, Regi, & Proregi, carmina laeta dare. Dum procul à Regnis, errabat CARLUS avitis, Exegit mediis carmina nulla malis: Nunc, quoniam solium conscendit CARLUS avitum, Exegit reduci carmina laeta dare.
. , ; ; ; ; ; ; , . , . , ; ; ; ; , ; , . Jo: Wishart Philos: Prof:
In Natalitiis Augustissimi CAROLI II. Britanniarum, &c. Monarchae. DAedalus ut Maius tellurem pingit amoenam, Exornatque annum floribus usque novis: Sic tandem terras decoravit Flore Perenni, Britonidûm & gentem nobilitavit eo: Carduus hunc cingit (semper benedictus) & armat, Splendorem faciunt Candida, rubra, rosae. Magna Caledoniae vernantis gloria sylvae, Nobilis antiqui lausque decusque soli: Ille abreptus ubi Patriae per vimque nefasque, Nec frondent sylvae nec viret almus ager: Finibus at patriae moestis ubi redditus ille, Et sylvae frondent & viret omnis ager? Hinc eris alma dies, antiqui veris origo, Aurea qua redeant secula prisca, nova. An non laeta dies, alboque notanda lapillo, Natalis Regi quae fuit & patriae? Flos Regum natus, pariterque renatus eâdem: Hac populus pariter nunc redivivus adest. Saeviit (horrendum scelus!) in sua viscera victrix Gens; ferro, flammâ pene perempta suâ. Quae vallis, flumen, (quae tanta insania cives!) Sanguine Scotorum non madet at ue rubet? Composuitque Deus tandem sine caede cruentas Lites! ô laudes candida vita canat?
Discite de hinc legi divinae, discite Regi Praestare obsequium mente manuque pia. Es pius in Patriam atque Deum? hoc mage pronus in illum; Ille Pater Patriae; proximus ille Deo. Una, salus populi Lex est dicenda suprema? Rex una est Populi vera, suprema Salus. Ut primus Regum numerabitur ille Secundus Noster, qui nulli jure secundus adest: Imperio magnus, major virtute serena: Maximus at multo miti animoque pio: Quem Tamesis, quem Fortha tumens, quem Banna citatus Celsum, submisso poplite rite colit. Quem vagus Oceanus liquidis circumfluus undis Audit, & Imperio promptus adesse cupit. Quemque Quirinales Aquilae fascesque superbi, Tarpeiae quem arcis fulmina vana timent. Cujus & exaequant florentes aere Phalangas, Sydera vix Coeli, gramina vixque soli. Cujus & excelsum pectus Cum Pallade Phoebus Certatim donis excoluere suis. Sit quantum in duris animi prudentia, robur, Tuque Tae es testis, Tuque Sabrina tenes. Virtutem invictam, inconcussam Relligionem Sequana miraris, Scaldi superbe stupes. Vivat sic CAROLUS, CAROLI generosa propago, Lux dum per certas itque reditque vices. Floreat aeternum sic ô par nobile Florum, Flores dum venient vere tepente novi. Iuncta Rosis viridans crescat sic pacis oliva▪ Dum referet vernas garrula hirundo vices. Sic Lyra laeta sonet▪ nec moesta sit amplius illa, Ramis dum volucrum turba canora canet. Qui rubet ille Leo sic usque triumphet in Auro, Fulvum dum Pardi sole cadente trement. (Unde Leo in Geminis? in eadem sede morantur Majestas & amor, quam bene conveniunt!) Scotia tota canit: plaudit juvenisque senexque: Laetitiae voces astra serena petunt.
Agricolae gnavi festâ laetantur in umbrâ, Cincti diffusam fronde virente comam. Nunc Campana, feri quondam praenuncia belli, Ancipitis Jani limina clausa sonat. Nunc tuba terribilis, saevi praefatio Martis, Laurigerae pacis nuntia dulce canit. Nunc flammae rapidae, nuperque incendia belli, Belli discussi splendida signa micant. Nunc tormenta tonant blandè, mittuntque salutem, Quae nuper patriae funera dira dabant. At quantum reliquas supra caput extulit urbes Vrbs Edinensis, molibus alta suis, Tantum praecellit studioque animoque fideli In Patrem Patriae. Quam bonus ille Pater! Compita lata fremunt plausu laetisque choraeis: Plausus solennis sydera clara ferit. Arduus Arthurus, CAROLUM resonare docetur: Valles ingeminant, "CAROLE Magne, Bone, " Vive Tibi & Nobis. Nam Te sine vivere vita est " Nulla▪ Tibi & Nobis CAROLE vive diu. " Castalidum cultus, Jus, Pax, Concordia, virtus " Te cedente abiit, Te redeunte redit. " Vive valeque diu florens, ter Maxime Regum, " Una Caledonii Spes Columenque soli; " Vivas in Pylios annos pulcherrime rerum, " Omne decus Patriae deliciumque Tuae. " Pectora fida Tibi juxta & fortissima, Scoti " Obsequium, pascet dum Polus astra, vovent. Hugo Smith. P. P. FINIS.
