d130a 45578308 172243
CARMEN PROSEUCTICON BASILIPHILI AD SUOS BRITANNICOS CONCIVES OCCASIONE Pridie Nonarum, & Nonarum Novembris, QUANDO Regis Guilielmi III. GENETHLIA, ET ADVENTUS EJUS IN ANGLIAM, ATQUE Pulverariae Proditionis MEMORIA CELEBRABANTUR, Anno MDCLXXXIX▪
QƲarta Novembris adest, sequitur mox Quinta; BRITANNI, Quid facitis? Num Vos sensus Pietatis avitae Destituit? Num Vos augusta Genethlia REGIS Sic fugiunt? Quintáque, polo Rex lapsus, inertis Officii, perdet per compita, nomine, Nomen? Ille! Triumphales qui Regum ostendere vultus, Ad quae quique potest NASSAVAS atque BRITANNAS Ordine perpetuo deducere tempora Ceras. Ille! Die natus qui Nonas ante Novembris, Adveniens ipsis ad nostra Palilia Nonis Tarpeias repulit volucres, repulítque Prometheu Furta, sed in majus quàm olim surgentia crimen. Qui! Tandem temerata diu connubia Mentis Restituit, Patriaeque Pater procul egit Erynnin Fata ferens secum vernantis semper olivae, Angligenumque vetans in viscera, viscera condi: Cui nec fama prior, cui non certaverit aetas Ulla Patrum, nec fors certaverit ulla Nepotum. Ille rebellantes dextrâ contundet Hybernos, Consiliique potns & LILIA NERE docebit, Et facilè ingentem redigens ad munia Cacum Audebit QUARTA frontem redimire Corona! Sydera scripsisse haec geniali luce videntur, Quadrato feriens, cum Phoebum, Jupiter, igne, Sponte Trigonali commovit acumine Martem.
Talia cùm quidam, Quis? Nescio, diceret, Ecce! Ut visu mirum, sic dicto verius omni; Qualiter Enceladi Bustum, cùm Spiritus intus Urget, in ardentes surgit super aethera fasces, Aut pelagus centri tumefacti gurgite motum Fertur in extremum per adulta volumina sydus; Surgere sic mentes populi, similésque videmus Gestus, & impositum Votorum Pelion, Ossae. Fervet laeta dies. Resonat Campana per undas Aërias. Tormenta boant, rutilisque favillis Flamma superscandit nubes, imitata Pyropum, Queîs Tamesis, Tellus & ovans respondit Olympus! Fervet bina dies, agitant convivia Patres: Et medium Vulgus. Nec non & carmina, Vino Ingenium faciente, canunt, geminántque vel istas, Vel similes Voces: Pro te, Rex Optime, Vota Publica suscipimus: Tibi vim, tibi summa Gradivi Stemmata deferimus: Placidus tibi militet aether, Et conjurati veniant ad classica venti. Decurrat radiata domus, tradatque Coronam Mutua Posteritas, servatoque ordine Fati Continuâ serie numeretur ARAUSIA proles! At Tu Nestoreos, Tibi, Nobis, Vive Novembres! Ex Voto J. H. DALHUSII. C.W.I. FINIS.
