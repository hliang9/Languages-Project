3969 99845115 9996
BAPTISTES, SIVE CALVMNIA, TRAGOEDIA, AVCTORE GEORGIO Buchanano Scoto. LONDINI, Excudebat Thomas Vautrollerius, Typographus. M.D.LXXVII.
GEORGIVS BVCHA∣NANVS, IACOBO SEXTO, SCOTORVM REGI S. P. D. CVM omnes mei li∣belli, postquam ti∣bi erudiendo sum appositus, ad te fa∣miliariter accedūt, salutant, confabu∣lātur, & in tuae cliē∣telae vmbra conquiescunt, tum hic meus Baptistes, pluribus de causis, tui nominis patrocinium, audentius sibi poscere vi∣detur: quòd meus, quanquam abor∣tiuus, tamen primus est foetus, & ad adolescentes a vulgari fabularum sceni∣carum
cōsuetudine ad imitationem an∣tiquitatis prouocet: & ad pietatis stu∣dium, quod tum vbique fere exagita∣batur, animos excitare pro virili con∣tendat. Illud autem peculiarius ad te videri potest spectare, quod tyranno∣rum cruciatus, & cum florere maxime videntur miserias dilucidè exponat. Quod te nunc intelligere non conduci∣bile modo, sed etiam necessarium exi∣stimo: vt maturè odisse incipias, quod tibi semper est fugiendum. Volo etiam hunc libellum apud posteros testem fo∣re, si quid aliquando prauis consulto∣ribus impulsus, vel regni licentia re∣ctam educationem superāte secus com∣mittas, non praeceptoribus, sed tibi, qui eis rectè monentibus non sis ob∣secutus, id vitio vertendum esse. Det Dominus meliora, & quod est apud tuum Sallustium, tibi bene facere ex
consuetudine in naturam vertat. Quod equidem cum multis & spero, & opto, Vale. Sterlino ad Calend. Nouem∣bres. 1576.
PERSONAE. Prologus. Malchus Pharisaeus. Gamaliel Pharisaeus. Ioannes Baptista. Chorus Iudaeorum. Herodes Rex. Herodias Regina. Reginae filia. Nuntius.
PROLOGVS. VEteres poetae, fabulantur protea Quendam fuisse, in omnes qui se verteret Formas, nec vllis contineri vinculis Posset, liquentes nunc in aquas dum fluit, Nunc flamma stridet, nunc ferus rugit leo, Viret arbor, horret vrsus, anguis sibilat, In cuncta rerum transiens miracula. At ego profecto, fabulam istam comperi Longè Sibyllae veriorem oraculis. Nam quotquot homines video, tot me Proteos Videre vultus credo qui sumant nouos, Sese{que} vertant in figuras quaslibet. Subiecta quorum maxime calumnijs Fortuna semper Scenici est spectaculi. Nam si vetustam fabulam quis proferat Turbant molesti, tussiunt, & nauseant. At si nouam quis attulit tum protinus Vetera requirunt, comprobant, laudant, amant. Illiberali respuunt fastidio Noua, & priusquam no scere queant exigunt. Recte{que} dicta interpretationibus Vitiant malignis: omnia in peius trahunt Ipsi{que} somno dediti, ac ignauiae, Vacui laboris, inuident laboribus
Aliorum, & omnem collocant operam suam Vt deprehendant quod queant reprehendere. Si quis sit error anteuortunt Lyncea Visu, nota{que} perlinunt censoria. Bene dicta surdis auribus praeteruolant Horum seuera supercilia nihil moror, Tristem{que} vultus tetrici arrogantiam. At si quis adsit aestimator candidus, Qui puriores promouenti litteras Studeat benignus, & fauore subleuet, Et (quando ab omni parte syncerum nihil Humana gignit mens) leuibus erroribus Ignoscat, illi fabulam afferimus nouam Aut potius historiam vetustam interpolem: Baptista quondam vt regia libidine, Et inuidorum subdolis calumnijs Oppressus, indignam innocens subijt necem. Porrò vocare fabulam veterem aut nouam Per me licebit cui{que} pro arbitrio suo, Nam si vetusta est ante multa secula Res gesta, veteres inter haec censebitur. Sin quod recenti memoria viget nouum Existimemus, haec erit prorsus noua: Nam donec hominum genus erit, semper nouae Fraudes, nouae{que} suppetent calumniae: Liuor{que} semper improbus premet probos, Vis iura vincet, fucus innocentiam.
Malchus & Gamaliel Rabini. MIsera Senectus, & supremi spiritus Propinqua meta, fata{que} infelicia In hósne vitae longioris terminum Tribuistis vsus seruiente vt patria Polluta templa cernerem nefarie, Profana sacra mista. Vidi imperuij Arcana fani fracta, sacrum postibus Aurum reuulsum: quicquid aut Gabinij. Cupido rapere potuit, aut Antonij Haurire luxus, perijt: ac ludibrio Etiam Cleopatrae fuimus (infandum) gulae. Ac ne deesset parte ab vlla indignitas Rex Antipatri semi arabis pronepos Crudele sceptrum saeuus Herodes gerit. Iudaea Idumae seruit, Arabarchae Sion, Solyma profano, populus impio Dei. Tot sortis inter saeuientis vulnera, In seruitute quamlibet graui tamen Scintilla quaedam dignitatis pristinae Adhuc supererat: Disciplinae & patriae Vel qualecun{que} specimen, ipsis hostibus Etiam verendum: coeperat victor ferox, Et purpuratae non minima pars curiae Honore leges prosequi Iudaicas. Hac recreati spe caput vix tollere
Fessi miserijs coeperamus: quum nefas Ortum repente est, vnde nullius mali Metus imminebat. Ecce Baptistes nouus Non è profanis editus parentibus, Intérque cultus educatus exteros, Sed gente noster, genere Leuites, Deo Primis dicatus vsque ab incunabulis, Pontificis ipse natus, ipse pontifex Breui futurus, ni cupitae gloriae Fructus acerbos rapere mallet, quam suo Maturam honoris legere messem in tempore. Is ergo ruris deuij solos colens Solus recessus, sanctitatis tetricae, Vulgus fefellit imperitum imagine. Hirto capillo, terga opertus pellibus, Victu ferino, & id genus praestigijs In se ora vertit omnium. Plebs credere Vatem repente redditum mundo nouum. Et iam sequacis ille vulgi exercitum Traduxit ad se: iam relictis vrbibus Hunc populus vnum suspicit: proceres colunt: Reges verentur. Ille, stolidae insania Plebis superbus, alter vt Moses, noua Dat iura: Lymphis expiare crimina, Adulterare ritibus leges nouis Audet vetustas: vt furore facilius Vulgi fruatur, omnibus probris patres
Lacerat, secundis plebis vsus auribus. Quod si furentis insolenti audacia Latronis huius, nemo se conatibus Opponat, illa celebris orbi sanctitas Breui peribit, imo perit, imo perijt. Gamaliel. Professionem nil temere nostram decet Statuere: mites lenitas decet patres: Iuuenum temeritati dari venia potest. At nulla nostram poterit excusatio Velare culpam. Paululum da irae locum Residat impetus, & dolor deferueat. Malchus. Et tu Gamaliel, hic sacrilegus quae facit, Tua, vt videtur, approbas sententia. Gamaliel. O Malche, Malche, nec probo, aut damno, prius Quam quale quod{que} sit sciam: quod vatem ad hunc Spectat, vir adeo (quantum ego audio) malus Non est, nec odio sic premendus publico. Malchus. O sidera, â coelum, ô solum. Huic etiam viro Non deest patronus, esse qui malum neget. Gamaliel. Qui vitia carpit, qui docet mores bonos, Praeit{que} primus quam indicat alijs viam, Hunc esse mihi persuadeas malum virum?
Malchus. Qui iura spernit, qui docet sectas nouas, Nouosque ritus, qui petit conuicijs Populi magistros, Pontificibus detrahit, Hunc esse mihi persuadeas bonum virum? Gamaliel. Si in nos seueri & tetrici aequè iudices Essemus, alijs quam sumus saepe asperi Minus paterent publicis conuicijs Flagitia nostra. Blandiamur quamlibet Nobis, beati praedicemur, coelites Vulgo putemur, integri, casti, pij, At nemo nostrum maximis vitijs vacat. Malchus. Vt haec Gamaliel vera sint, num cuilibet E plebe fas est praesuli male dicere? Plebs audiat: Plebs pareat: sit sobria. Iniecta fraena non recuset: qui praeest, Plebs si quid erret, eam reducat in viam. Lex ipse sibi sit, si quid autem errauerit Est qui scelestum cernat, & plectat Deus. Gamaliel. Et tibi videtur aequa lex haec? Mal. Maximè. Gamaliel. Quînam? Mal. Quia propria est plebis ignorātia, Error, temeritas, imperitia, coecitas. Gamaliel.
Eplebe media saepè deprehenderis Qui principum non cesserit prudentiae. Malchus. Quin ergo cathedra cedimus opilionibus. Gamaliel. Opilio Moses, Opilio Dauid fuit. Malchus. Eos erudiuit cuncta spiritus Dei. Gamaliel. Hunc poterit idem qui erudijt illos Deus. Malchus. Nobis relictis erudiet illum Deus? Gamaliel. Non sceptra spectat, non parentum stemmata, Decúsve formae, aut regias opes Deus. Polluta nullo corda sed contagio Crudelitatis, fraudis & libidinis Hoc ille templo spiritus capitur sacer. Malchus. Equidem Gamaliel, fatear vt verum, mihi Videre pridem sacrilegam hanc sectam tua, Sententia probare. Non possum amplius Caelare tacitus, cum tuis maioribus Indigna facias: qui tueri debeas Auctoritatem maximè vnus omnium Nostram repugnas maximè: id{que} in gratiam Iuuenis furentis: per Deum rogo edoce
Qua spe ista tentas: aut quid hinc captas lucri? Forte ille honores, aut opes dabit tibi: Qui dignitatem funditus nostri ordinis Euertit omnem, nosque ad inopiam vocat. Gamaliel. O Malche vero procul aberras a scopo, Nostram tueri dignitatem si putes Nos posse fastu, viribus, superbia. Non haec parentes ratio nostros extulit. Malchus. Vetusta veteres, nostra nos magis decent. Suique viuat quisque more seculi. Gamaliel. Quin potius omnes bona bonos semper decent. Malchus. Si quid paterni spiritus nobis foret. Gamaliel. Et nos paternis viueremus moribus. Malchus. Poenas luisset morte nebulo hic, non minis. Gamaliel. Aliena nostro ab ordine est crudelitas. Malchus. Quicquid Deo praestatur, id sanctū & pium est. Gamaliel. Morti immerentes impia est pietas dare.
Malchus. Hunc immerentem cuncta qui euertit vocas? Gamaliel. Si peccat ille quin palam redarguis? Quin lumen ingenij exeris illic tui? Rudem peritus, doctus indoctum, senex Aggredere iuuenem. Fors reduces in viam: Et tibi apud omnes comparabis gloriam. Malchus. Curanda non est ista plaga molliter, Sed fune, ferro, & igne: vel si quid scias Quod fune, ferro & igne sit crudelius. Gamaliel. Sit ille qualem dicis, aut peior etiam Si vis, dare vnum te tamen decet tibi Vt ante moneas hominem amice & leniter: Ne malle quisquam praecipitare te putet Dubium salutis, dexteram quam tendere Iam pessum eunti: plurimum interest tua Ad famam, vt omnes inuidi etiam intelligant Seruare te omnes velle, perdere neminem, Nisi obstinata mente qui praeceps ruat. Vnum oro saltem, te priusquam longius Abducat ira, cogita quid assequi Hac obstinata pertinacia queas. Malchus. Nempe illud, hostem vt opprimam, soler bonos,
Dubios{que} firmem, & impudentes terream, Leges{que} patrias hoc cruore sauciam. Gamaliel. Quin potius illud assequere, vt omnibus Grassatus esse viribus tyrannidis Credare, sanctum donec opprimeres virum, Ratione quem non potueris conuincere. Malchus. Sit sanctus ille, sit grauis quantum libet, Diuinus illum spiritus non dirigit Quando instituta prisca patrum negligit. Et quando apud vos nil reperio praesidij Contra ruinam regium auxilium petam. Chorus. Rectè Gamaliel admonet me iudice. Et tu monenti obtempera. Sed consilij Recti hostis ira mentis aciem obnubilat: Aurem{que} monitis obstruit salubribus. Gamaliel. Ille abijt ira incensus, & fastu timens. Ego quod licebat sedulo pro viribus Monui furentem, spiritus nixus feros Lenire verbis mollibus. Fidum dedi Consilium: at ille tantum abest vt gratiam Ingratus habeat, etiam vt oderit bene De se merentem. Vulgo ita modo viuitur, Nostri{que} coetus vitium id est vel maximum,
Qui sanctitatis plebem imagine fallimus: Praecepta tuto liceat vt spernere Dei. Contra instituta nostra si quid audeas, Conamur auro euertere aduersarios: Tollere veneno: subditis{que} testibus Opprimere: falsis regias rumoribus Implemus aures: quicquid animum offenderit, Rumore falso vlciscimur: & incendimus Animum furore turbidum: & calumnijs Armamus irae saeuientis impetum. Nullius ille nunc memor modestiae Graditur ad aulam: comminiscetur nouas Sectas oriri, sacra patrum deseri, Auctoritatem regiam ludibrio Patere: demum quicquid illi commodum est, Honesta sceleri nomina obtendens suo. His si moueri senserit regem parum, Inueniet aliud saeuius telum: in caput Iurata regis clamitabit agmina Secreta fieri colloquia: nefarium Facinus parari: consilia clàm concoquì: Coetus coire nocte: priuatas opes Per factiones impias augescere. Haec ille finget, aut atrociora, vt est Animi impotentis, barbarae{que} iugiter Crudelitatis auctor. Haec in regias Stillabit aures toxica ingenij sui
Hoc adeo cunctis penè semper regibus Commune vitium, facile delatoribus Praebere sese: quo quid est crudelius Fictum, facilius creditur: vanos metus Fingunt sibi ipsi: mobilis famae, leuem Sequuntur auram: qui fideliter monet Timidus habetur, languidus, torpens, haebes. Virtutis olim vertimus iam nomina. Virtute nulla splendidi, sed splendidis Titulis superbi, fallimus vulgus rude. Quod ad prophetam spectat hunc, modestius Se noster vtinam gereret ordo, & cautius. Si missus huc est ille, consilio Dei, Humana poterit nulla vis obsistere. Sin fraude tectum comminiscitur nefas, Sese ipse gladio subito confodiet suo. Interpraetetur quisque pro ingenio vt lubet, Si quis sequatur hic meam sententiam, Cruore pur as seruet innocuo manus: Nec temere sancti prodigus sit sanguinis. Ne quae statuimus in alios crudeliter Exempla, recidant postea in nostrum caput. Immanitatis non sat Herodes habet, Ni facibus irae subditis, accreuerit Animi furentis impotens crudelitas? Chorus. Quanta mortales latebris opacis
Nox tegit mentes? quibus in tenebris Degimus lapsu celeri, fugacis Tempora vitae? Occulit falsus pudor, impudentem, Impium coelat, pietatis vmbra, Turbidi, vultu simulant quieta: Vera dolosi. Qui fuit tristi grauitate vultus, Vnicum vitae specimen modestae, Aestuat praeceps furijs, & atrox Feruet in iras. Qualis aethnaeis vapor è caminis, Saxa conuoluit celeri rotatu, Qualis arentem coquit in fauillam, Flamma ve saeuum: Talis hunc, coecus furor vltionis, Cogit in vatem ruere innocentem, Vt truci, nudam male veritatem, Crimine vexet. Tu mali tanti, genitrix Cupido, Gloriae, vano tumefacta fastu: Laus{que} fucati specie supernè Spendida honesti. Mentis vt regnum semel occupasti, Fascinas blandis animos venenis: Et relegata ratione, turbas Pectoris aulam.
Te fugit verum, pietas, pudor{que} Te fides, & quae melioris aeui Hospes, infames vitijs reliquit Vltima terras. Si quis (ó) frontis nebulis remotis Artifex, nudas daret intueri Pectoris cur as, penitus reuelans Abditae coecum penetrale mentis, Cerneres miris variata formis Monstra, non magno stabulare in antro. Plura quam terris ferat in remotis Nilus & Ganges, Libye{que} saeuis Foeta portentis, latebris{que} nigris Caucasus horrens. Non ibi tigris rabies cruentae Deesset, aut fuluae feritas leaenae, Non sitim nulla saturata strage Dira saeuorum ingluuies luporum: Nec venenata basiliscus aura Pestifer, longum{que} ferens soporem Aspis, & caudae metuendus vncae Scorpius telo, lachrymis{que} fictis Personans seram crocodilus algam, Nec doli vulpis, Phariae{que} fallax Ludus hyenae. Ficta crudeles pietas tyrannos, Impios mores stola fimbriata
Celat, in panno tenui, recondit Nuda se virtus, tuguri sub vmbra Rustici, nec se titulis superbis Vendit: insanos{que} fori tumultus Ridet, & plausus popularis aurae. Nec cliens magni foribus patroni Assidet. Vitae tacitos beatae Rure secreto sibi nota tantum Exigit annos. Regina, Herodes. Tu lentus vs{que} auctoritatem regiam Labare nondum sentis in tuum caput Nondum parari coecus insidias vides. Nam concitator iste vulgi, si alterum Supersit annum, vincla, carcerem, cruces Frustra mineris. iam suas circumspicit Vires superbus. prosequentum iam grege, Obscurat aulae regiae satellites. Herodes. A turba inermi quod times periculum? Regina. Secreta si conuenticula fieri sinas. A genere nullo non timendum existimes. Herodes. At hic, ruentem sponte populum ad se, docet. Regina. Magis timenda est fusa late factio.
Herodes. Crimen refellit istud, hominis sanctitas. Regina. Hoc tecta velo, saepe flagitia, latent. Herodes. A purpuratis, vis timenda est satrapis. Regina. Et a seueris fraus timenda hypocritis. Herodes. Inops, inermis, vnda cui sedat sitim, Dat sylua victum, terra, gramineum torum Quem cogitare poterit, is, sceptris dolum? Regina. Vides amiculum: & cibum & potum vides. At quod reclusum pectore gerit, non vides. Herodes. Conditio regum misera, si miseros timet. Regina. Si nil timendo praeda fit, miserrima. Herodes. Quid ergo tutum iam supererit regibus? Regina. Omnia, quieti si quod obstat, auferant. Herodes. Nempe hoc tyrannus interest regi bono, Hic seruat hostes, hostis ille ciuium est. Regina.
Vtrum{que} durum est, & perire & perdere. Sed si eligendum est, praestat hostem perdere. Herodes. Cum non necesse est alterum, vtrum{que} miserū est. Regina. Tanto in tumultu nil agendum est aspere, Quum concitatur mobilis vulgi furor: Leges, religio, auctoritas{que} principis Contempta, plebi est infimae ludibrio? Caue, lenitatis falsa species auocet Tibi mentem ab aequo: quae videtur lenitas, Propius tuenti, summa erit crudelitas. Dum parcis vni factioso & perdito, Is perditum omnes, in caput quos hic tuum Armare satagit: finge fieri, quod fore Tandem necesse est, concitari mobile Ad arma vulgus, cuncta passim lugubri Ardere bello, vasta linqui praedia, Vrbes cremari, virgines per vim rapi, Manus{que} dubia conseri victoria. Quum fraena legum ruperit licentia, Damnabis istam sero tum clementiam. Atque ecce coram pestis & mali caput. Hic censor ille est. Hunc roga, plura audies Ni fallor ab eo, fama quam vulgauerit. Nec miror esse, sceptra qui spernant tua: Quando ipse, prauos lenitate prouocas.
Herodes. Quum multa possis, facere viribus modum, Regum bonorum est. Reg. Itáne, iam sceptris modū Hic faciet? huius, regnum habendum arbitrio est. Si regis esset animus in te. Her. quin abis. Mihi haec relinque. Reg. quin abeo, ne denuo In os vt ante contumelias feram. Regina, multa quando cedit infimis, Quae spes fouebit aequitatis caeteros? Herodes. Iámne abijt? abijt. Hoc agamus interim. Non est quod id te moueat, aut nouum putes Si laesa mulier nobilis, diues, potens, Regina denique grauius aequo irascitur. Vel ipse testis esse poteris optimus, Quantum saluti fauerim semper tuae. Nam{que} vniuersae plebis odium te petit, Et ad luendas flagitat poenas reum. Dolent{que} proceres, & sacerdotes fremunt. Atque adeo quid sit, quod querelam publicam Incendat, edam breuiter. Omnes ordines Laceras maledicis concionibus palam: Vulgúsque, veterum decipis legum rude, Lethale spargens dogmatis virus noui: Et turbulentis vocibus, regni statum Tranquillitatémque labefactas publicam: Parere prohibes milites duci suo:
Parere populum Caesari, vulgo noua Dum regna spondes: liberos iugo extero Fore polliceris, spe{que} vana concitas: Gentem rebellem nec sinis quiescere. Et calamitatum ceu tulissemus parum, Romana demens arma rursus prouocas. Nec dubito quid sis ausus absens, quum palàm Mihi impudic as exprobraris nuptias: Et odia populi nixus in me accendere, Fratrem{que} mecum praelio committere Tentaris, in te quod erat. Ac velut parum, Scelerum patrasses, ausus omnia in omnium Pariter salutem, bella iam coelo paras: Et sacra, quibus hoc hactenus regnum stetit, Abolere tentas. Haec populus omnis fremit. Lentum{que} legum me queruntur vindicem Patriarum. at in te durius nihil tamen A me profectum est: & modo, quicquid fauor Iudicis amici & beneuoli poterit dare, Tribuetur a me liberaliter tibi: Ne{que} enim tyrannum genuit auidum sanguinis Vestri, pater me Assyrius, aut Aegyptius. Et patria, & altrix, & parens eadem mihi Vobis{que} terra est. infima quoties perit De plebe quisquam, corporis membrum mei Toties reuelli existimo: meus cruor Mitti videtur. facilem & aequum iudicem
Herodem habebis. Si refellere caetera Obiecta poteris, quic quid in me dixeris Olim, meos{que} gratiam facio tibi. Tu, teste populo, intelliges iniuriam Negligere propriam, persequi me publicam. Vtinam ipse reliqua diluas sic crimina, Seueritatis, vt mihi nullam tua Occasionem linquat innocentia. Chorus. Hac perge charus esse. Viues posteris Clarus. Nec auro, nec cateruis militum: Tam crede regna tuta, quam quae caritas, Et aequitate parta defendit fides. Ioannes. Tenenda populi frena cui credit Deus, Audire oportet multa: cuncta credere, Necesse non est. quaestus, inuidia, fauor, Timor, dolor{que} saepe vera supprimunt. Eplebe si quis aut patrum, inclementius Me credit in se prolocutum quippiam, Vitam necesse est arguat prius suam, Orationem quam meam culpet. mea Haec ratio semper fuit, vti reprehenderem Delicta publica publicè. occultè nihil Facio, doceóve. Non latebras aucupor Coecas. nec homines, sed vitia redarguo. Cum me rogarent milites, quonam modo
Seruire possem pariter & regi, & Deo, Pulsare vetui, rapere, vim facere, dolo Circumuenire improuidos, componere Cupidinem iussi, ad modum stipendij. Nec spem nouarum praedico rerum, nisi Quam vos, prophetis ex vetustis, creditis Mecum. Nec vnus interim è tot millibus Auctore me, qui principem contempserit, Profertur. Ista, siue fama rettulit, Seu finxit ira coeca, dum praeceps furit Studio nocendi, nuda facile veritas Per se refellet. Sacra quam pie colam, Et instituta vetera, nullum certius Indicium opinor, quam meorum criminum Praeclarus index, quòd palam non prodeat: Clam murmuret, vbi facile fit fictis locus. Quod te negaui, posse fratris coniugem Habere iure, id ipse tecum cogita Vtrum placere tibi sit aequius, an Deo. At{que} vtinam, is animus omnibus itidem foret, Quicun{que} regum sese amicitiae dicant, Vt vera malint proloqui ac salubria, Quam blanda damno mox futura: quot malis Praeclusus aditus esset, & molestijs! Ego si quid olim liberius, ac verius Dixi, tu, vt aequum est aequitatis vindicem, Aequi boni{que} bonus & aequus consule.
Tuae{que} fines hos statue potentiae, Mensura legum quos tibi praescripserit. Quod ius in alios hic habes, in te Deus Alios{que} reges omnium rex obtinet, Proinde quicquid de capite statues meo, Statuere id ipsum crede de tuo Deum. Herodes. Quum in astra venies, loquere tum coelestia. Terrena iur a patere, dum terram coles. Ioannes. Terrena vereor regna, pareo regibus, Aeterna patriam regna puto, regem colo. Herodes. Res ipsa clamat, regibus quam pareas: Parere regem qui tuis vis legibus. Ioannes. Si ferre leges mihi liceat, edicerem Parere populos regibus, reges Deo. Herodes. Sat litigatum est. rursus hunc abducite. Perplexa res est. Donec cuncta certius Comperta pateant, stat nihil decernere. Chorus. Qui de tyranni oratione se autumat Perspicere mentis posse sensus abditos, Nae, turbido se eredere speculo sciat. Vtinam secundet cuncta coelestis parens:
Sed ominari metuit animus, quae timet. Herodes. Fortuna regum quam misera sit, & anxia Nec fando poterit explicare oratio, Nec cogitando mentis acies assequi. Nos esse vulgus liberos solos putat, Solos beatos, quos egestas obsidet, Formido cruciat, misera seruitus premit. Quodcun{que} populus diligit, cupit, timet, Audet fateri libere. procul metu Fruitur modestis opibus. at nobis foris Persona honesta est induenda, cogimur Vultu benigno humaniter promittere: Palàm profari iusta: ficto pectore Differre bilem: supprimere odia in suum Tempus: minari maximè, cum maximae Causae timoris anxium pectus premunt: Spernit modestum principem plebs: asperum Odere. Vulgo seruiendum est mobili, Et imperandum. nil meo arbitrio gero. Hunc si prophetam perdo, populum offendero. Si seruo, regno consulo parum meo. Quid ergo agendum est? id ne dubium est? imperi Habenda ratio est. ipse mihi sum proximus. Si ob sceptra populo seruiendum est, stultius Quid esse poterit, regna quam pessum dare, Placere vulgo dum studes? plebs gaudia,
Iras{que} temere sumit, & temere abijcit. Nunc stat, cruore auctoritatem regiam Stabilire: vulgus facile post placabitur▪ Si serpere malum latius praesens sino, Remedia vincet, ausus est videlicet, Mihi impudicas exprobrare nuptias, In os: id illi impune si permisero, Non stabit illic hominis impudentia. Iam sceptra, leges ad suas flecti volet: Iam vincla captis induet. Iam non regi, Sed regere cupiet, iura regibus dabit, Confundet imis summa. gliscenti malo Statim medendum est. antequam crescat, recens Flamma opprimenda est. contumelias nouas, Veterem, ferendo, prouocas iniuriam. Populo secundo, si expetere poenas queam, Populi fauentis gratiam, non negligam. Si nequeo, regno cuncta stat postponere. Quid Malchus iste garriat de legibus, Quas curiosas quaestiones, litibus Inexplicatis iactet, id nihil mea Referre credo, modo populus vnam hanc sciat Legem tenendam, praeter vt leges, mihi. Licere quiduis, esse legitimum putet. Chorus. O spatiosi conditor orbis! Cuius trepidant omnia nutum,
Coelum nitidis ignibus aptum, Tellus vario florida cultu, Tumidum refluis aestibus aequor, Nonne ad nostras pertulit aures Fama, prioris conscia secli, Aeui splendida facta prioris: Cum tu, validae robore dextrae, Auro atque opibus, regna superba Ipsa extinxti, a stirpe reuellens, Illorum vt nos agro insereres: Agro haud ense aut iaculis nostris, Aut consilio, vi{que} parato. Sed nos coeli fauor omnipotens, Per fera tutos agmina duxit: Non tu rex ille Isacidarum? Non tu gentis Deus Hebraeae? Cuius ductu, perfida castra Proculcauimus, hoste perempto: Non confisi robore nostro Sed duce & auspice te, praeclaras Saepe retulimus patriae palmas. Nunquid penitus deseris, olim, Genitor, populum tibi dilectum! Nunquid fabula linquimur hosti. Spreta est pietas: religio iacet, Fraus, purpurea regnat in aula. Populus, tanquam victima, sanctus
Dat pia saeuae colla securi: Vates pereunt ense, tyranni Nostris gaudent luctibus hostes, Et pietatis sub praetextu, Meriti poenas, regna gubernant: Meritos regnum poena coercet. Exurge, tuo populo fer opem: Exurge parens optime, & hosti Da te talem cernere, qualem Te viderunt aequore patres Rubro, Pharios mergere currus. Qualem vatis fatidici olim Te puer oculis vidit apertis, Dantem igniferis fraena quadrigis, Totis flammas spargere campis. Te caligine pulsa erroris Humanae qui lumina mentis Obruta coeca nube recondit, Et quae primo sole tepescit Tellus, & quae mergere ponto Cernit rutilae lumina flammae, Vnum agnoscat cuncta potentem. Malchus. Sic se profecto res habent mortalium, Vt optionem si tibi obtulerit Deus, Incertus erres quid recuses, quid velis: Opes, honores, rem tibi & tuis cupis,
Quae perdiderunt saepe voti compotes, Hosti imprecaris vincla, carcerem, fugam, Quae saepe pariunt maximam illi gloriam, Tibi{que} damnum, quod adeo verum meo Didici periclo, exempla ne longe petam. Nam cum remotis montium degens iugis Baptista vulgus fascinaret hic nouus, Plebis{que} secum credulae traheret gregem Ego Pharisaeae dignitatis vindicem Me praestiti vnum caeteris cunctantibus, Nec experiri cuncta desij prius Quam dura sontes vincla presserunt manus, Hostem{que} carcer publicus compescuit. Aulam{que} totam criminum impleui. At nihil Vt video prosunt vincla, carcer, crimina. Sic plebis animos occupauit impiae Vis dira pestis, omniúmque pectora Lethale virus perbibere, vt illius Clades honorent, ingemant periculis. Quacun{que} pergo, me execrantur, indicant Me digito, iniquo me intuentur lumine, Illi fauetur sacrilego, qui sustulit Rerum vniuersa & ordinum discrimina, Et excubatur ante clausum carcerem. Nihil miserius esse nobis arbitror, Qui nos omissis rebus alijs commodo Populi dicamus, quisquis illi mancipat
Se, collocatam gratiam sciat male: Vt qui maligno semper ingenio solet Fauere prauis, optimates spernere. Quo conferam me? quid quaerar primum? quibus Potissimum irascar? cui opem primum? feram? Pseudoprophetam populus impius colit: Mussant rabini: conniuet rex, negligunt Proceres. ruentes solus his humeris ego His fulcio humeris patrios ritus, manum Nullo admouente: publicam solus vicem Doleo. quid igitur? deseram munus? sacra Leges{que} prodam, dignitatem{que} ordinis? Meque esse patiar hostibus ludibrio? Patiar, profecto. Nam quid aliud iam queam? Feràmne solus, ferre quod cuncti abnuunt! Et me ruinae publicae obijciam? Deus Sua tueatur, quando iam sic viuitur, Vt quisque caueat sibi, ego mihi sum proximus. Si male gero rem publicam, in meum caput Ruina verget. qui fauent nunc maximè Stanti, iacentem calcibus primi petent, Si bene geram rem, gratiam male collocem, Nihil parabo, praeter inuidiam mihi. Nunc Gamalielis serò consilium placet, Nisi forte serò nemo resipiscere potest, Malo ego requirant hic meam constantiam, Quam re peracta temeritatem puniant.
Quod cui{que} visum est sentiant: molestijs Ego me explicabo, & gratiam resarciam Hoc cum propheta. nec animi simplex homo Renuet opinor. Duriorem si mihi Se ostendet, omnes admouebo machinas, Ne populus illum credat artibus meis Perijsse. populum si reconciliauero, Non vndequa{que} cesserit res pessimè. Atque ipse opinor, ipse nimirum est. vide Qui coetus illum sacrilegum sequitur comes. In vrbe media nos inanes interim Inter cathedras desidemus. at libet Audire primum quid magister hic ferat. Ioannes. O magne rerum rector, auctor, arbiter! Te quicquid aer continet laxo sinu, Quaecun{que} tellus educat, quicquid suis Fretum sub vndis nutrit, agnoscit Deum, Sentit parentem, legibus semel datis Obsequitur vltro, tramite immutabili, Iussu tuo, ver pingit arua floribus, Fruges dat aestas, fundit autumnus merum, Hyems pruinis vestit albicantibus Montes, in aequor curua voluunt flumina Moles aquarum, mare reciprocat vices, Noctem diana, Phoebus incendit diem, Et inquieta lustrat orbem lampade.
Nil denique vsquam est sine coelo, seu solo Quod non libenter pareat regi suo, Amet parentem, & officijs quibus potest In conditorem studia declaret sua. At solus homo, quem caeteris longe magis Gaudere decuit, & obsequi iussis Dei, Contemptor vnus inter omnes maxime est: Praecepta spernit, fraena legum reijcit: In omne praeceps facinus it: libidine Metitur aequum: ponderat ius viribus. Malchus. Principia rectè sese habent tibi hactenus. Ioannes. Nec tam per orbem deuias miror vago Errore gentes, quam populum qui se Dei Haereditatem iactat, & conuicijs Incessit alios, impios{que} clamitat: Quum nulla, qua sol cum{que} terras aspicit Gens orbe toto viuat effraenatius. Malchus. Sanè locutus cuncta vere est hactenus. Ioannes. Nec ista vulgi culpa tantum est mobilis, Leuita longe veste fulgens candida, Legis{que} scriba turgidus scientia, Et vos verendi aetate matura senes, Obliquus error deuio flexu abstrahit,
Viduae, orphani{que} causa vestra ad pulpita Succumbit, opprimit{que} diues pauperem. Iniqua iuxta & aequa sunt vaenalia. Malchus. Disrumpor ira. tacitus haec vt audiam? Ioannes. At vos rabini sanctitate caeteros Praestare qui simulatis & scientia, Et vos sacerdotum sacrata dignitas, Princeps{que} sacri pontifex collegij Decimatis omne terra quod profert holus. Non vos anethum, menta, ruta, & allium, Vrtica non vos aut viride foenum fugit, At si legendum, si docendum scilicet Responsa vatum, & sanctioris orbita Monstranda vitae, vestra demum auctoritas Est muta, muti non latratis hic canes, Circumfrementes vestra non ouilia Lupos abigitis. quid lupos dixi? lupi Vos estis ipsi. vos gregem deglubitis. Vos lana vestit: lac sitim sedat: famem Carò: gregem non pascitis: vos pascitis. Malchus. Facessat hinc in maximam malam crucem Concordia. egóne patiar amplius meo Sic insolenter contumeliam ordini Fieri? Deus me si ex olympo mitteret,
Hac lege, vt haec sint audienda, deseram Mandata potius ista, quam dici audiam. Malchus. Durare nequeo vlterius. Heus tu vir bone, Turbae magister vnice, haec nempe est tua Doctrina? populum incallidum sic instruis? Ioannes. Si probus es, ad te haud attinent quae dicimus. Malchus. Ad te, sacerdotem attinet traducere? Ioannes. Bene puto dici, cum malis dictum est male. Malchus. Parere iuuenem conuenit maioribus. Ioannes. Parere cunctos conuenit magis Deo. Malchus. Te iussit igitur ista proloqui Deus? Ioannes. Iubet profari vera cunctos veritas. Malchus. Tacuisse vera saepe multis profuit. Ioannes. Cum scelere iuncta nil moramur commoda. Malchus. Scelus videtur in scelus dicas tibi.
Ioannes. Scelus videtur, tot perire millia Spectare, possim cum reducere in viam. Malchus. Reducere? gregis nónne pastores sumus? Ioannes. Si res quidem eadem est pascere & deglubere. Malchus. Rerum tuarum satage, nostra desere. Ioannes. Vicina cum res agitur, agitur & mea. Malchus. Quis tandem es oro auctoritate hac praeditus? Tune ille Christus patribus promissus es? Ioannes. Non sum. Malc. Propheta es ille? Io. Non sum. Malchus. Es Helias? Ioannes. Nec Helias sum. Malc. Si nihil es horum, ne{que} Spes nostra Christus, nec propheta, nec Helias, Quinam auctor audes esse baptismi noui? Quem te esse tandem perferemus? indica. Ioannes. Vox sum in remotis montium clamans iugis, Viam parate, facite rectas semitas Veniente domino: cuius aduentu cauae
In plana valles explicabunt se, solo Saxosa montes culmina aequabunt. ego In nomen eius abluo populos aquis, Cui detrahendis seruus etiam socculis Indignus essem. nemo quem agnoscit, licet Versetur inter vos, & vsque obambulet. Malchus. Quos iste laqueos nectit, atque ambagibus Eludit? istam quamtibi sic vendicas Auctoritatem quo probas miraculo? Ioannes. Possem ego vicissim te rogare etiam, tuam Auctoritatem quo probes miraculo? Malchus. Vt contumax est, quamlibet caeles, tamen Quid in furorem te rapiat, omnes sciunt. Nostra profecto crescere inuidia cupis, Rem comparare gloriam{que} incommodo Nostro, artibus{que} vis potens fieri malis. Nec decipis nos. ipse tete decipis. Nec primus ista es fallere aggressus via. Postremus vtinam debitas poenas luas: Aut potius animum in melius admonitu meo Mutes: & auctor vt fuisti errantibus, Mutatus auctor sis reuertendi in viam. Vidi seueram veste sanctimoniam Praese ferentes, vt facile facerent fidem
Animi modesti & simplicis, post artibus Vbi his honores comparassent & opes Nudare sensim ingenia: probitatem prius Bene simulatam propalam contemnere, Et fraena veris moribus permittere. Quod si hac honorum tendis ad fastigia Rerum, imperitum fallit ignorantia. Non isto ad altam tramite itur gloriam, Ni me fefellit pessime non pessimus Magister vsus, & senecta vsus parens Famae, rei{que} consules melius tuae, Si tuta potius appetas quàm splendida. Ioannes. Si vera dico, recta facio, cur mihi Quisquam imperare debeat silentium? Sin falsa, doctus imperito id indica. Malchus. Horum pigebit, morte quum poenas lues. Ioannes. Isthaec minare fata formidantibus. Malchus. Si viuo longum, faxo non laetabere Hac contumacia. Scies quid sit senes Negligere, scribas iurgijs proscindere, Dictis rabinos prouocare procacibus, Et quando amicos nos habere negligis, Quid possit odium forte cognosces senum.
Chorus. Ad furta qui se comparat, Nocturna vitat lumina. Odit facem sicarius, Sui furoris consciam. Puer recusat pharmaca, Condita amaro absinthio, Abhorret a salubribus Vulnus resectum emplasmatis, Occulta cui mentis mala, Secreta rodunt pectora, Huic est molesta veritas, Quae cor reuelat turbidum. At vos seueri hypocritae, Quos fronte duros tetrica Lucrum iuuat nefarium, ex Errore vulgi creduli, Quantum libet recondita Caelaueritis crimina, Quanuis tegatur sordida Sentina mentis impiae, Vos vestra conscientia Secreta rodens arguit, Vos clausus intra viscera Occultus exest carnifex, Duro flagellans verbere. O ter beatum & amplius,
Qui purus animi, ad iudices Non fit reus domesticos: Clauso nec in praecordijs Tortore, semper vapulat. Malchus. In rege nulla certa spes est, publicam Suam{que} causam prodidit prauo ambitu, Populo placere dum studet, dum gratiae Vaenatur auram, lenitatis imagine Me plebis irae nixus est supponere: Suas{que} voluit vindicare iniurias Meo periclo. Nempe Baptistae necem Vt si videret aegrius ferre populum, Populo paratus capite confestim meo Litare. populus si tulisset leuiter Nouae interemptum factionis principem, Quod se vltus esset maxima cum gloria Credi volebat, callide, sic exhibent Alterna reges ciuium de sanguine Spectacula sibi, & caede ludunt mutua, Quodcun{que} vulgus approbat sibi vendicant: A se patratum praedicant: laudi suae Nostri laboris arrogant industriam, Popularis aura si fauoris flexerit Secus ac putabant & petebant, transferunt Culpam in ministros: & cruore innoxio Anima{que} vili crimen auertunt suum,
Superest doloris sola nostri particeps Regina, tigris orba ceu catulis furens, Baptista thalami quod prioris foedera Polluta coram rege non probauerit: Palam{que} vetitos lege damnarit toros Cum vxore fratris. Flamma dum recens calet Irae aestuantis, turbidae menti faces Supponam: alam{que} commodis sermonibus, At{que} ecce sese in tempore offert commode. Chorus. Nunc flamma flammae, toxicum nunc toxico Accedit: instat vltimum periculum. Malchus. Regina salue splendidum gentis decus, Et sola regni digna tanti culmine. Regina. Et tu rabine Malce, sed quid tristis es? Malchus. Idem quod animum vt arbitror pungit tuum. Regina. Fortasse, sed tu quid sit ede apertius? Malchus. Ec quid animo aequo fers dignitatem tuam Sperni? per orbem sacrosanctam regij Auctoritatem nominis vilescere? Et sceptra vulgi subijci ludibrio?
Regina. Quid ergo faciam? quod remedium sit doce. Malchus. Iras & animis, & tuis natalibus, Thalamis{que} dignas corde tandem concipe. Regina. Iandudum id actum est, rumpor ira, lachrymo, Obiurgo, clamo. Sed nec ira & lachrymis Promoueo quicquam. verba venti dissipant. Malchus. Si auctoritate qua decet apud coniugem Esses, inultas sic tuas iniurias Tulisset, aut vt verius dicam, tuas? Regina. Studia ipse populi Malce cernis. Forsitan Hac rex putauit posse poena spiritus Acres retundi, & mitigari audaciam. Malchus. Tu si feroces spiritus coercitos Putes latroni huic vinculis & carcere, Erras. Ferarum saeuit acrius furor Quas fracta fudit cauea, quam quas deuijs Silua alta semper educauit montibus. Quid liberatus non aget, cuius colit Nunc vincla populus? prouocata accenditur, Non mitigatur ira. contumelijs Elatus animus ad furorem impellitur.
Regina. Quin lenietur potius hoc beneficio, Quod qui perierat pertinacia sua, Sit liberatus regia clementia. Malchus. Quod tu beneficium, ille putat iniuriam Sese{que} vinctum quam solutum saepius Per te meminerit. Reg. Asperū ingenium refers. Malchus. Id pene cunctis insitum est mortalibus, Quod bene patraris gratia ilico perit, Quod male patraris nullus obliuiscitur, Odere cuncti propemodum beneficia, Quorum memoriae iuncta sunt maleficia. Baptista quoties memor erit meriti tui, Meminisse toties sceleris eum sui puta, Se scelere credet non solutum, sed tuo Animo nocentem, liberum prauo ambitu, Poenam remissam, in tempus iram supprimi. Regina. Ingenia saeua mitigat benignitas. Malchus. Longo quod vsu in peius vsque induruit, Multo facilius fregeris quam flexeris. Regina. Quin ergo dubiam, quid sit è re praemones?
Malchus. Reddam expedita haec facile si credas mihi. Regina. Modo praemoneto, nulla erit per me mora. Malchus. Quaerendo, agendo, prouidendo, haud ocio Res magnae aguntur. Reg. Si nihil promoueris Quaerendo, agendo, prouidendo, non magis Praestat quiesse, quam negocium vt tibi Frustra facessas, & alijs sis risui. Malchus. Quod saepe vis non perficit, vincit labor. Nec alta quercus icta subito sternitur: Nec vertit aries bellicus primo impetu Muros. frequenter quae putaris perfici Non posse, tempus expedit: quae non potest Plerun{que} ratio, expugnat importunitas, Proinde prensa: lacrymis misce preces: Iras{que} monitis: blanda dicta iurgijs, Ambi maritum sedulo omnibus modis. Occasiones vsquequa{que} amplectere. Si peragi aperte res nequit, tendas dolos, Quod spectat ad me, certa stat sententia Nisi re peracta, neutiquam desistere. Chorus. Tandem liuor, & impijs Accensus furijs dolor
Vires saeuitiae suae In vatem exeruit pium, Illinc saeua calumnia Dirae iuncta tyrannidi, Pugnat fraude nefaria, Hinc innoxia veritas Nullo fulta satellite, Spernit terrificas minas, Tot telis petitur caput Vnum. tot pariter doli Intentant iuueni necem, Ille vt tunsa furentibus Ilex dura aquilonibus, Aut rupes remeabili Quam fluctu mare verberat, Nullo concutitur metu. O numen venerabile Cunctis candida veritas! Quam nec bellica vis metu Nec fraus insidijs potest Firmo pellere de gradu. Sola non metuis graues Fortunae instabilis vices. Non obnoxia casibus Vllis pectora robore Armas insuperabili, Et vitae dominam & necis
Parcarum indomitam manum, Nobis esse vetas grauem. Sed cesso vatem conuenire, nuncio Vt impleam aures omnium miserrimo. Atque eccum ante ipsas carceris stantem fores. Propago sanctis sanctior parentibus, Et innocentiae vna pristinae fides, Incolumitati dum tempus sinit tuae, Consule. Rabinus Malcus intentat dolos Occulte. inops regina consilij furit, Blanditur aula. rex suam sententiam Dissimulat. alij vera mussant dicere, Iam tempus instat vltimi discriminis. Ioannes. Quid est pericli? Chor. mortis vrget terminus. Ioannes. Haec summa nobis imminentis est mali? Chorus. Quo nullum in hominem cadere possit amplius. Ioannes. Vt vis tyranni cesset, ac dolus, feret Hanc sponte nobis temporis longinquitas, Prauo timendam, at innocenti optabilem. Chorus. At tu salutem negligas tuam licet, Te ratio nostri tangat. istos spiritus Paulum remitte, precibus animum regium
Flecte. per amicos non inexorabilem Spero futurum. Io. Sedulo nónne hoc ago? Chorus. Vtinam tibi istam praebeat mentem Deus. Ioannes. Nihil precari est opus. is animus iam diu est. Explere properat rex meo iram sanguine. Nec ego recuso. qui magis regem queam Placare, quam quum volumus eadem & nolumus? Chorus. Bona verba. Io. Quid igitur mihi auctor es? duo Reges vtrinque facere pugnantia iubent: Coelestis alter, misericors, clemens, bonus: Terrenus alter, impotens ferox, malus. Mortem minatur alter: alter me vetat Mortem timere. Pollicetur praemium Vim non timenti. Corpus alter perdere Potest: at alter corpus vna & spiritum Torquere flamma poterit ineuitabili. Hi quum repugnent, consule vtri paream. Chorus. Placare nunquam postea Herodem datur, Oblata si nunc praetereat occasio: Dei sed ira semper est placabilis. Ioannes. Diuina quanto saeuit ira lentius, Hoc mota poenas exigit seuerius.
Chorus. Sic fata spernis, quae Deus mortalibus Timenda voluit esse? néve corporis Animi{que} sanctum dirimeret consortium Oblata temere causa, vinclo mutuo Amoris animum corpori connexuit. Ioannes. Non sperno mortem: at morte momentanea Fugio perennem: quem Deus lucis mihi Concessit vsum reddo repetenti libens. Chorus. Itáne relinquis orphanos parens tuos? Ioannes. Nuquā orphanus erit, qui Deum credit patrē. Chorus. Nil te propinqui nil amicorum mouent Lachrymae, impotenti quos tyranno deseris? Ioannes. Non desero, sed potius ab eis deseror. Nam{que} institutam ab initio mundi viam In fata curro. Nempe lege hac nascimur, Quicun{que} lucis fruimur almae munere Conditio cunctos vna cohibet, tendimus In mortem: eo nos singuli ducunt dies, Mortem esse poenam voluit improbis Deus, Bonis{que} portum: terminum longae viae, Ad longioris vitae initium ianuam,
Quae nos perennis splendidam ad lucis domum, Mittat renatos verius quam mortuos, De carcere hic est exitus mortalibus: Et ad carentem morte vitam transitus, Hac vniuersus praeijt coetus patrum: Cuncti sequentur. quis vbi liquit carceres, Non cursor animo rapitur ad metam? freto Quis aestuso nocte tenebrosa vagus Portu recuset se quieto condere? Quis exul errans per peregrini soli Deserta tesca, doleat in patriam cito Sese reuerti? laetus ergo tramite Decurso ad ipsam stare metam me puto. Iam prope peractae liber è vitae freto Prospicio terram, de peregrino solo Domum reuertor, optimum primum patrem Visurus: illum nempe patrem, qui solum Reuinxit vndis: induit coelum solo: Regit{que} certas mobilis coeli vices, Seruator, auctor, rector vnus omnium, Cui cuncta viuunt viua iuxta ac mortua. Vt flamma sursum sponte voluit vortices, Vndae deorsum perpeti lapsu ruunt, Proprium{que} pergunt ire cuncta ad fomitem, Iamdudum anhelat spiritus coelo editus, Rerum ad parentem lucis aeternae incolam, Quem contueri est vita, mors non cernere.
Non si pruinis obstet horrens caucasus, Aer procellis, vnda tempestatibus Tractus{que} nimijs inuius caloribus Eo ire pergam? non tot vt videam duces, Reges, prophetas, iudices pios, via Rumpenda, vel si mille mortes obstruant? Ergo recluso corporis de carcere, Eo euolare spiritus liber cupit, Quo cunctus ibit orbis serius ocyus. Nam longa vita nil opinor aliud est, Quam lenta duro seruitus in carcere. O mors laboris vna laxamen grauis! O mors doloris portus, & mali quies! Notum{que} paucis commodum mortalibus, Formido prauis, & bonis votum, tuo Sinu recepta naufragum hoc corpusculum, Et sempiternae duc quietis in domum, Quo non sequetur vis, dolus, calumnia. Chorus. O te beatum hac pectoris constantia! O nos misellos, quos iners animi metus, Felicitatis priuat hoc consortio! Quando igitur ipse quod opus est facto tenes, Salue vale{que} sempiternum dicimus. Quam discors hominum tramite dispari Versat lis animos? non metuit mori Qui nil commeruit, qui meruit mori,
Si vanis leuiter mors crepuit minis, Exanguis trepidat degeneri metu, Quam mortem fugiunt grauiter improbi. Per flammas, per aquas, saxa{que} deuia, Tam mortis cupidi praecipitant boni Illustres animas dura per omnia. Nempe ignota malis commoda mors habet. Et fati comes est vita beatior: Nec toti morimur: sed melior rogos Nostri pars auidos spernit, & aethera Sublimis patrium scandit: & igneos Inter caelicolas certa animas manet Sedes innocuas. at male conscios Manes exagitant sulfureo in lacu Crinitae colubris Eumenides nigris, Et ieiuna auidi guttura cerberi, Et nunquam saturi copia Tantali. Hinc formido malis: Hinc bona spes bonis. Et vitae fragilis prodiga pectora Dum vitam properant infragilem sequi, O Syren magicis illecebris potens, Et fallacis amans vita fugax boni, Tu nobis teneris blanditijs mali Vicinum effugium claudis: & obstruis Portum perpetuae pacis amabilem: Nullus terror vbi martius increpat: Nec rauco reboant, classica murmure,
Nec pirata rapax aequora territat: Nec latro tacitum trux nemus obsidet: Nec sceptri imisera praedo cupidine Insanus populis exitium creat: Nec Felix placido solus vt ocio Torpescat, tenues cladibus obruit: Nec viles animas qui miserabilis Vulgi pro titulis mutet inanibus, Sed tranquilla quies, alma{que} faustitas, Et simplex probitas omnia possidet. Et ferri in tenebras indocilis dies: Et vita alterius nescia funeris: Et luctus queruli nescia gaudia. O dulce hospitium corporeae domus! Et vitae nimium carcer amabilis Iam tandem magicis exue nexibus Mentem caeligenam, quam patriae suae Oblitam gremio amplecteris ebriam Lethes somniferae deside toxico, Et laetam thalami degeneris iugo. O fallax lutei tegmen amiculi, Vanesce in cineres rursum abiens tuos! Vt rursus patrio reddita mens polo, Puri se radijs luminis expleat. Et te pestiferis morte laboribus, Et mentem anxiferis solue molestijs.
Regina. Pharisaeus igitur spem fefellit: rex pari Se vanitate pariter & me prodidit. Vulgi loquacis dum timet rumusculos. Formido misere, nata quid rerum gerat. Saltationis nuper in conuiuio Cui rex frequenti praemium sposponderat Quodcun{que} peteret. illa Baptistae caput In lance pepigit se petituram, & feret, Feret profecto, nisi parum notus mihi Sit regis animus. Liber inuidia, necis In me odia populi vertet vt reor libens, Et ego peracta re, libenter id feram. Odium vltionis gaudio, maculam lucro Pensabo, turpe est esse atrocem foeminam. Turpe: nisi reges esse multos, turpius Foret. Sed ambo proferunt pedem domo Rex & Puella. quo propior est spes, metus Hoc grauius vrit, cuncta fortunet Deus. Herodes, Puella, Regina. Deliberatum quid rogares iam tibi Satis videtur? Puel. sic satis, si quidem satis Promissa regum certa sint, & regia. Herodes. Ne metue firma: testibus coram, fide Sancita, regni posce dimidium mei, Vel siquid animo carius regno est tuo,
Feres. volentem nulla vis auerterit. Puella. Istud breui iam quale sit videbimus. Herodes. Iam posce, certum est. Puel. nil opus regno tuo Mihi est, quod aequè, rege te, meum reor, Ac si ipsa teneam. rem facilem & aequam peto. Herodes. Non ego, sed ipsa ne feras tibi in moraes. Puella. Da in hac recisum lance Baptistae caput. Herodes. Quod verbum ab ore temere tibi virgo excidit? Puella. Nō temere. Her. donum virgini indecēs petis. Puella. Non indecorum est facinus hostem perdere. Herodes. Hic igitur ira dignus hostis regia est? Puella. Is dignus ira est, scelere qui hanc meruit suo. Herodes. Quod nunc remedium plebis odio reperiam? Puella. Parere populi est, imperare regium. Herodes. Aequa imperare regium est. Pu. quod iniquū erat
Prius imperando facere rex aequum potest. Herodes. At imperandi lex facit regi modum. Puella. Si principi quod placuit est ius, iam modum Non regibus lex, legibus sed rex facit. Herodes. Pro rege fama me tyrannum perferet. Puella. At sceptra metuit. Her. Metuit: & garrit tamē. Puella. Compesce ferro. Her. Regna male seruat metus. Puella. Et regna vertit facile scelerum impunitas. Herodes. Securus est, quem ciuium seruat fides. Puella. Necesse reges est timeri, diligi Necesse non est. Her. Odia crudelem premunt. Puella. In rege vulgo lenitas contemnitur. Regina. Haec tota opinor tendit huc oratio, Promissa vana vt effluant. Nondum mihi Regum videre nosse quae sint munera. Si honesta credis esse regi & turpia, Quae honesta vulgus credit esse & turpia,
Falleris: amici, proximi, socer, gener, Fratres, sorores, ciuis, hostis pauperum Sunt vincla: vana regibus vocabula. Diadema quisquis induit capiti semel, Vulgaris omnes ponat officij gradus. Nil arbitretur turpe, quod regi vtile. Nullum indecorum facinus esse existimet, Suae salutis quod facit causa. Salus A rege populi pendet, igitur consulit Populi saluti, quisquis in regem est pius. Tantine sanguis huius erit hómunculi, Vt tu diebus sollicitus ac noctibus, Non conquiescas? deme nobis hunc metum, Sceptris pudorem, vastitatem moenibus, Armis rapinas, ciuicum bellum omnibus, Statuere magno oportet exemplo & nouo, Vt sacrosancta regna sint mortalibus. Scelus patrauit: scelere pessum eat suo. Si nil patrauit coniugi pereat tuae. Da coniugi hostem. coniugem si negligis, Promissa redde filiae rex & parens. Herodes. Promissa certum est optima reddere fide, At illa si me consulet sapientius Optabit. Reg. At si consulet me, ne tua Consilia mutet. Her. Itáne? sic ne oportuit Iurasse temere? sic puellae me meam
Obstringere fidem? sic salutem, regnum, opes, Vitam, necem{que} foeminae committere? Regina. Promissa regum, certa firmet veritas. Herodes. Quando negare non licet, quod modo licet, Admoneo rursum, & oro nequid sanguine, Sexu{que} vestro & regio culmine parum Dignum, patrare cogat iracundia. Regina. Haec mitte, nostrae linque curae caetera. Herodes. De vate si quid statueritis durius, Vestra illa culpa, vestrum erit periculum, Regina. Iam vindicata dignitas est regia, Ne pateat vlli in posterum ludibrio, Iam faxo populus peruicax de regibus Loqui modeste, vel malo discat suo: Et siue reges aequa, iniquáve imperent, Aequo ferenda populus animo omnia putet. Chorus. Dauidis regnum, Solymae{que} turres, Et locupletis Solomonis arces Vnde tam dirus furor in prophetas? Sanguinis iusti sitis vnde saeua? Quam decet normam pietatis esse,
Vnicum est vitae specimen scelestae. Furta, vis, caedes, dolus, & rapinae Sunt tuae tirocinium palestrae. Non sacerdoti pietas nefandis Fraudibus suadet cohibere dextras, Cultor idoli populus reliquit Omnium rerum dominum & parentem. Pro Deo lignum colitur, lapis{que}, His calent arae vitulis & agnis. Et suae dextrae simulachra adorat Artifex: vitam sine lege truncum Poscit, a muto eloquium precatur, Pauperi diues, dominus ministro Supplicat: ritus pereunt vetusti, Te prophetarum cruor innocentum Iudicis magni rapit ad tribunal, Pauperes clamant, viduae{que} coelum Quaestibus implent. Ergo te iustae manet vltionis Poena, non mendax nisi fallor augur. Nam{que} qui fastus premit insolentes Arbiter coeli, maris, at{que} terrae Spectat ex alto, lachrymas{que} plebis, Et preces tristes meminit, manu{que} Vindice infandi sceleris propinquas Exiget poenas, quibus intumescis Insolens victor tibi vertet arces.
Barbarus miles tua possidebit Praedia: externo domino refundet Vinitor fructus tuus: alta qua nunc Surgit in coelum solomontis aedes Exterus messem faciet colonus, Ergo dum praebet tibi poenitendi Numinis fauor spatium, relictis Turpiter vitae vitijs peractae, Exteri ritus simulachra pelle, Et sitim fraterni auidam cruoris, Et famem argenti cohibe profanam, Sed nec exactae male poenitebit Te tuae vitae, ne{que} sacra ab aede Exteri ritus simulachrapelles, Nec sitim fraterni auidam cruoris, Nec famem argenti fugies profanam. Ergo te pestis vitiosa carpet: Te fames, bellum, macies, egestas Opprimet, donec merito rependes Sanguine paenas. Nuncius, Chorus. Quis indicabit vbi reperiam gentium Comites prophetae nuncium vt tristem feram? Chorus. Nisi forte properas, siste paulisper gradum. Eloquere paucis. scire quid feras iuuat. Nuncius.
At non iuuabit scisse, scire quod cupis. Chorus. Vt vt se habent res, ne moram inuide breuem. Nuncius. Scisti puella ab rege quid petiuerit. Chorus. In lance vatis sibi caput caesum dari. Nuncius. In lance vatis abstulit caesum caput. Chorus. O facinus atrox! ille coelestis vigor, Decus{que} vultus morte tristi emarcuit. Et ora nuper plena sacro numine Clausit perenui dira vis silentio. Nuncius. Quid fles? inanes mitte questus fundere. Chorus. Quum flenda videam & audiam, flendū negas. Nuncius. Si flenda mors est, mortuos illi fleant Quorum sepultae spes iacent cum corpore, Qui post soporis terminum breuissimi Reditura membra non putant: & alteram Superesse vitam. Mortuos miseri fleant, Miseros{que} tantum. Neminem facere potest Fortuna miserum: similis insontem licet Sontem{que} maneat terminus vitae, tamen
Male morietur nemo, qui vixit bene: De genere miseros exitus si iudices, Miseros putabis tot patres sanctos, quibus Crux, ensis, vnda, flamma clausit spiritum. Nam veritatis qui satelles occidit Pro religione, patrijs{que} legibus, Omnibus illum prosequi bonis decet, Votis{que} vitae poscere similem exitum. Chorus. Vere profecto es elocutus omnia, At nos opinio, quos & errores trahunt Dum fata fugimus, fata stulti incurrimus. Ignis pepercit, vnda mergit, aëris Vis pestilentis aequori ereptum necat. Bello superstes tabidus morbo perit. Differre, non vitare fata dat Deus, Et foeneramur mortis indies moras Morbis, periclis, luctibus, molestijs Nec longa vita est aliud, ac longi mali Cathena, mortis nexa ad vsque terminum Serie perenni. Nec ligati hoc vinculo Seruire miseri nos putamus: exitum Quam seruitutem potius exhorrescimus. FINIS.
