14962 99843709 8459
IN IACOBVM SEX∣TVM SCOTORVM REGEM, AN∣GLIAE, FRANCIAE ET HIBERNIAE CORONA, IVRE HAEREDI∣TARIO DONATVM ADAMI REGII I. C. & in Foro Ecclesi∣astico EDENBVRGENO Iuridici: PANEGYRIS. IUSTIA RELIGIO DENBVRGI EXCVDEBAT ROBERTVS CHARTERIS. Anno Domini 1603.
IN IACOBVM SEX∣TVM SCOTORVM REGEM, AN∣GLIAE, FRANCIAE ET HIBERNIAE CORONA, IVRE HAEREDI∣TARIO DONATVM ADAMI REGII I. C. & in Foro Ecclesi∣astico EDENBVRGENO Iuridici: PANEGYRIS. QVID generi & titulis longaeuo è sanguinis alti Ordine deductis, virtus comes addita, coelo Iam sperare nequit? terris nonjure mereri Fortunae secura potest? satis vsque verendam Majestate sua, spretus vestigat, & vltrò Ambit honor: meritis dignam, summoque potentem Tantùm stare loco, sceptris onerata potestas Arrogat: amplexusque suos venerata sequentem: Pacatum spondet fatis melioribus orbem. Scilicet id curae superis, coeloque secundo Virtutes ca fata tuas IACOBE manebant: Vt quae tot longa seriè diademata mundo Dispersit Stuarta domus: te principe tandem Discordes toties populos, & in arma feroces Mutua, perpetua sub pace, coerceat vno Imperio: & sceptro latè dominetur aheno: Quà circumfuso stagnata Britannia ponto,
Non modo parrhasiam contracto vertice in Arcton, Orcadas inspersas pelago, Thulenque propinquam Prospicit: & famulis pulsatas Aebudas vndis: Quin etiam Occanum qua dedignata prementem, Longius humentes dum se diffundit in Austros; Armoricis Neustrisque latus praetendit arenis. Iuuernae quà pingue solum, quà roscida prata Perpetuis rident Zephyris, semperque virescunt Gramina, nusquam impuné vagis reptata cerastis. Ergo Deo tua chara salus: totiesque periclis Ereptum valida muniuit ab aethere dextra. Nulli vnquam faustis caelum praesentius astris Nascenti affulsit: tete congessit in vnum Quae diuisa beant: primo mens ardua in ortu, Iam propriis faecunda bonis, sibi credita sceptra Sensit: & imperii iam tunc maioris honorem Spirabat: teneris cui spes succreuit ab annis. Nec minor oris honos: iam tunc frons aemula mentis, Aethereo fulgore niter: placidóque resedit Augusta in vultu cum majestate venustas. Mox vbi Palladijs accliuior artibus aetas Imbuitur, cultuque adolescunt semina magnae Indolis; Aonios lucos Cirrhaeaque templa Pulsantem, & sacros properantem accedere fontes, Ducit Apollo manu penitusque Helicone refuso Proluit: & gemina cingit diademata lauro. Tum canos animi sensus, fastisque futuris Digna loqui, facundae & dulcia pondera linguae Aonides stupuere Deae: seu quando liberet Castalios animare modos, atque ore rotundo
Fundere quae saturent permessia mella nepote▪ Seu mauis latè numeris vndare solutis, Et populos mulcere graui, vel ducere leni Sermone; attonitas non plenius imbuit aures Dulichius Pyliusue senex▪ non ille diserto Eloquii Romanus apex▪ quum fulmine Rostris Intonuit, traxitque suos in vota Quirites. Iamque vbi primae vis animo cedentibus annis, Maturum imperio, te publica cura tuorum Poscit: & arreptas regni moderaris habenas: Prisca Caledoniis creuit reuerentia sceptris: Te populi complexus amor, quum sensit amari, Nil votis superesse suis exultat: & altae Iam pacis sibi spondet opes: quum protinus omnes Virtutes caelo reduces coiisse sub vnum Pectus, & in nostros se didere cerneret vsus. Iustitia armorum victrix, metitur honesto Vtile; ius summum moderato temperat aequo▪ Perpetua recti norma, decurrit eodem Tramite; non odio indulget: non cedit amori. Consiliis suffulta suis prudentia, in omnem Excubat euentum rerum; ratione sagaci Deprendit quaecunque latent: ea sola licere Quae deceant, rebus non sese efferre secundis: Nec frangi aduersis: venienti occurrere damno: Fortuna praesente frui: grauitate modesta Imperii retinere decus: fastuque remoto Accessus faciles praestat. Clementia paenis Turpe putat pasci: ratio si suadeat vltrò Ignouisse velit: non implicabilis ira,
Sed lenis delicta domat, se mallet amari Quam metui, colere officiis, donisque merentes, Respuere offensas facilis. sine labe pudoris, Seruat inoffensi genialia faedera lecti Temperies: mensis, cultuque habituque modesto, Quem statuit natura modum. pietate fideque Iam vitae pars nulla vacat. virtutibus istis, Sic felix IACOBE tui moderamina sceptri Dirigis: vt possis longè maiora mereri. Nec quoties positis solatia quae rere curis Forte datum: molles luxus & faeta malorum Ocia, vel somnos deses sectaris inertes. Sed cursu lassare feras, indagine syluas Exercere iuuat: damam leporemue daturas, Explorant auidis agasaei naribus auras: Puluereas spumantis equi nunc vngula nubes Conglomerat, fictique mouet certamina Martis: Assuescis tolerare aestus & frigora, nimbos, Et stomacho latrante famem: pluuioque ruentem Axe Iouem: atque imis commotas sedibus vndas. Quin etiam cultis cedunt sua tempora Musis: Indulgesque vices studiis▪ tibi pagina diues, Et genio victura suo, nunc intonat armis Christiadum, Ionii feruentia caerula ponti, Et multo vndatas Turcarum sanguine echidnas: Austriaco quum laeta duci victoria, opimos Parturit Osmanidum immensa de strage triumphos: Et debellatas Achelous decolor vndas, Corporibus creuisse videt: metuitque teneri, Atque iterum Herculea truncari gymnade frontem▪ Nunc sophiae ciuilis opes, & sacra resignat
Socraticae decreta scholae▪ quum maxima nostri Spes voti ERRICVS, vita scriptisque docente Te discit, quô se virtus concludat honesti Limite: quô medium insistat tutissima callem Tramite: qua norma iusti moderetur habenas Imperii: expendat leges: iniusta recidat: Expugnet qua parte metus, qua leniat iras: Qua luxum & sordes vitet: qua fraenet amores: Vt nostris tandem votis, maiorque futurus Imperio: patrias felix succrescat in artes. Interea his studiis, dum se tua fama per orbem Didit, & erectum caput inter nubila condens, Iam meritis non aequa tuis data sceptra, diuque Debita tardari queritur, fera bella minari Eumenidas, composque hominum sub strage latentes. Diua themis, fatis reginam vt vidit Elisam Funere maturo cessuram, & in astra vocari: Signifero delapsa Polo, quà lucibus vmbras Exaequant chelae, languenti talibus instat. Heroina potens, animi cui mascula virtus Saxonidum firmauit opes: fortuna triumphos Hostibus accisis peperit: prudentia tuta Iustitia illustri populos sub pace beauit. Quae bona iam multos fudit tua vita per annos: Esse tuis aeterna velis: frustrare maligna Spe furias: pacemque etiam post funera dones: Iam tandem meminisse iuuet: tibi iure secundum Deberi his sceptris Stuartum: cede fauori: Fatorum: votoque tuo sibi vendicet Anglos, Virtutis sortisque tuae non degener haeres Illa sub haec, moribunda trahens suspiria: nec mens
Nec mihi fas legisse alium cum Saxone Scotus Imperio coeat: regnet Stuartius Heros; Quem genus & virtus, quem publica commoda poscunt. Assensere animis omnes, proceresque patresque, Quos penes arbitrium regni, vel cura popelli: Nec mora, pallentes Reginae spiritus artus Vix liquit: frigusque rigentia membra resoluit: Quum iam fama volat, votoque edicit Elisae Supremo, fatisque suis, procerumque patrumque Iudicio, in regnum. Scotum meruisse vocari. Fluctuat ancipiti vulgus ignobile motu: Hinc dolor amissae dominae, & ne nubila frontem Corruget fortuna metus affligit: at illinc In te fixus amor: virtutum summa tuarum Gloria; maiorum sub te spes magna bonorum, Componunt luctus; vultusque animosque serenan Templa calent votis, applausibus omnia feruent Compita; te poscunt vnum: tibi lene fluentes Sternit aquas Tamisis: lentisque remissior vndis Obuiat Oceano: dum te suspirat & ardet, Incusatque moras: plinlimone laetior exit Se longo sinuans tractu Sabrina: refingit Humber inauratum ceruinae frontis honorem: Nollet & amoto iam limite Tueda morari. Iamque vbi complecti licuit, coramque tueri: Quacunque ingrederis flauos tibi compta capillos, Et dites adaperta sinus, formosa videri Anglia promeruit: famulas tibi porrigit vlnas: Obsequiisque suos placidis testatur amores: Hostilis nil ausa manus: nil turbida rupto Ordine tentauit nouitas▪ nec principe sese,
Orbari: aut regni mutatas sensit habenas. Nec minus interea positis pacatior armis Imperio gauisa tuo sibi ponere leges Exultat: pacisque habitu iuuerna resumpto, In falcem curuari enses, in ararra domari Fraxineum robur, sua reddi rura colono, Et gregibus colles, & bubus pascua gestit. At tua quae primae dedit incunabula vitae, Et fouit spes laeta tuas, sibi Scotia quanquam Lugeat ereptum: & mallet quae saepe solebas, Praesentem te ferre suis solatia curis. Vt sensit tamen, accliui ceu lampade Phaebum Altius elatum caelo, diffusius aucto Lumine, vitales spirare potentius ignes: Communi laetata bono, gratatur honorum Incrementa tibi, pacem orbi, faedera gentis Cognatae firmata sibi: & numerosa precatur, Felicis quocunque loco tibi secula vitae: Nullaque sit patrio tellus tibi charior aruo. Nec peregrina velint studiis cessisse tuorum Gaudia: Legatis strepit Aula frequentibus▪ omni Curritur Europa: numerosior aduena nunquam Impleuisse sinus Tamisis, ditesque recessus Creditur. Augeri veterem te laetus amicum Gallus ouat titulis: tandemque ea sceptra tenere, Quae toties metuit, toties sibi noxia sensit: Vt iam Saxonidis, quô Scotis speret eodem Foedere coniungi: quod nullis turbidus armis Mars, non liuor edax, non ambitus, improba nunquam Vindictae regniue fames dissoluere possit. Calaicis oleam praetendit Iberus ab oris,
Impiger & morino veniens de littore Belga. Pacem orat, longo finemque imponere bello. At Batauus deposcit opem. Bellator ab Arcto Cimber adest, creuisse tibi sine sanguine gaudet Imperium: paruòque sua de stirpe nepoti, Spem tot sceptrorum fato propiore foueri. Saxo ferox Albim: Cauci liquere Visurgim: Excitusque tua Rheni venit accola fama: Quique antenoreas superi maris arbiter arces Incolit, & magnis Venetus se regibus aequat. At ne laetitia cedat mortalibus aether: Iam puras Phryxaea nouant tibi sidera flammas: Blanda serenati tepet indulgentia caeli: Raraque Phaebaeos obducunt nubila vultus: Siue Europaei frontem & palearia tauri: Arduus oebalidas seu lustret lampade fratres. Terra salutares non plenius imbibit ignes, Laetior aut vernos vnquam spirauit honores. Imperii ver illud erat: faecunda sereno Arrisit natura tuo: caeloque relicto Virtutes terris reduces, atque aurea spondet Secula: & in seros felicia sceptra nepotes. Perge modô qua fata ferunt IACOBE, tuorum Spes superes, virtute tua da gaudia fastis Perpetua: & lucem ducant a principe sceptra: Nec rugam trahat auctus honos, animumue beatum Obnubat: non te ferri metuenda potestas Sed populi tutetur amor: certusque merenti Constet vt ante fauor: pacem te iudice mundus Accipiat: secura fides cum pace triumphet: Nil impunè malis liceat: virtutibus adsint
Praemia: praeclaras non obruat ambitus artes. Sic te felicem populi venerentur amentque: Quoscunque Exoriens, vel quum se condit in vndis. Phoebus obit: sic te successibus vsque secundet Increscens fortuna nouis, cumuletque triumphis: Sic meritis annisque gravem, Deus ille deorum, Serius educat terris, Coeloque reponat: Et sceptris titulisque tuis longo ordine fati, Surroget innumeros faecunda prole nepotes. AMEN.
