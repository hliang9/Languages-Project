C5019 669.f.16[10] 99870019 163167
Regulae morum ostensivae, & obligativae sunt lumine naturali cognoscibiles. TE, Mens, ingredere; & te, Mens mea, consule; sa∣cra Digesta quae sunt pande conscientiae; Hic codex. Quisquis coeli motúsque domósque Ductore sensu, sed sui malè negligens Scrutatur, coelo ut longis ambagibus alto Vitae reducat regulam, cluit suae Is libertatis mango. Non provida parcâ Natura dote, largâ sed Mentem manu Prodiga ditavit: sacra haec Pandora beatis Imbuta donis, stirps beata Numinis; Naturae artificis facies, propriâque coruscans Coaeva luce, vividâ foeta indole, Est sibi , nativâ lampada plenam Perennis ignis lucidi flammâ gerens. Desine quid Clarii cortina, aut corniger Ammon, Anhela Phoebas quid reponat quaerere. Claude subobscuras Psyche formosa fenestras, Nullae patescant sensuum infidae fores. Splendeat interior mentis domus, excute lumen, Nôris teipsum, luce te tuâ vide. Epropriis cunis, Animi gremióque recline En veritatis fulget internum jubar. Emicat ut roseae Cyclops Auriga diei, Cujus videtur luce & ipse, & omnia. Hoc veri rectique index, exemplar honesti Certissimum, morum supremus arbiter. Ecce triumphantem, veris hinc concolor error (Ad recta Mentem destinatam degravans) Captivus sequitur Rationem: oracula cujus Impunè nemo despicit, se vindice. Impia fax Animum, si non pia teda, lacesset: Quâ quas merentur sontici poenas luent. Ipsa sibi est Nemesis Mens conscia, tristis Alastor, Faciat timens ut quisque quae pati timet. Ipsa sibi est lictor trux, & se Consule virgâ, Suisque propriis feritur fascibus. Fare igitur, Ratio, quid turpe, quid utile, quid non, Et dia nobis explica noemata: Te signante viam, nos gens secura sequemur; Et te negante, inauspicatum tramitem Linquemus, solam nostra inclinata recumbit In te domus, custos coerce provida Affectus, concessa Animo nec fraena recusent, Hîc tota mentis cùm sita est felicitas. Haesitat in bifido sine te Mens Sceptica colle, Acûs ad instar pendulae magneticae. Praestò adsint igitur tua directricia fila. Ratione peccans omnis est Apostata. Anima hominis non est abrasa tabula. NUnc demum quoties Phoebus duodena revisit Signa, ex quo primùm praelorum inoleverit usus Tempore, quaerenti dabimus responsa, quot anni Fluxere à prima nascentis origine mundi, Si nobis dicas, illud quod quaeris habebis. Tunc etenim coepere typis mandarier almis Libri, cùm primùm divinae particula aurae Carcere corporeo immersa est, variata figuris Coelitùs insculptis. Sic, sic Natura creatrix, Certet uterque licèt populus, victricia lauri Tempora praecingis vittâ, laetósque triumphos Praeclarè ducis, téque ambitiosa magistram Ars sequitur; nam cùm duxit primordia nascens, Prima characteres mentis sacrata tabella Impressos habuit; queis nomen Stoica turba Igniculis fecit: summus Deus, ille Prometheus Verior, his coelo decerptis corpora inepto Ficta luto adjungit: coelestis flammula nostros Artus intus agit pollens virtute coaevâ. Corporeas moles agitat mens, vivida semper, Quaeque suas species inducit (vocibus utar Artis) connatas: neque enim dicamus inertem Has transire animas vitam, quo tempore foetus Nondum perfectos primùm intravere, nec illas Quas simul una dies junxit, disjunxit & una Corporibus: Sed finis adest, sit sera coronis Quaestio; Mens hominis non est abrasa tabella. Jul. 1. 1651.In die Comitiorum. Resp. Mro Coldwell Coll. Regin. Soc.
