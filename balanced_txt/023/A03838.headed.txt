13953 99849363 14504
REGI SVO, POST BIS SEPTEN∣nium in Patriam ex An∣gliâ redeunti, Scotiae Gratulatio. EDINBVRGI▪ Excudebat Andreas Hart, 1617.
AD REGEM. NOn potui mihi temperare, quin Musam sem∣per tenuem, nunc effaetam suscitarem▪ quae sa∣lutem, aduentanti tibi, diceret, rarum patriae, ra∣rum orbis lumen▪ & hunc Scotiae (sane tuae) ani∣mum testaretur. Dabunt alii meliora, & danto: me∣liori animo nemo. Tuae Majest. Subd. Obs. DAVID HVMIVS, THEAGRIVS.
REGI SVO, SCOTIAE GRATVLATIO. ERgo ades (ô!) tandē, remoras & dispulit omnes Expectatus amor patriae, nec vota, precesque Incassum cecidere meae: nec, quae irrita pro te Multa gemens, ternis, duxi suspiria, lustris: Ex quo, trans Tamesin, Caledonis, lētus, ab oris Natus abes, matri dilectus, pignora supra Quot dederam, dum mater eram: Te flumina nostra, Te liquidi fontes, & tristi murmure syluae, Et riguae lachrymis valles, nemorosaque montes Culmina, Te moestis suspiravere cavernis Tot lustra. At jam Tueda pater, iam flumine Fortha Excipit, & montes Loumundi, & regia celsis Regibus, & regnis foelix Falclandia: mox iam Occellique iuga, & Sterlini ingentia fidi Moenia, reptatumque solum, & vagitibus aether Pulsatus, cunisque tuis▪ Stat turribus altas Ostentans pinnas, & collibus omnibus vnum Eminet Edinum: & celsi fastigia sceptri Vendicat, imperio locus aemulus, vt reducem te Iam gaudent, vultumque & amatum, & amore verendum Festinant vidisse tuum. Iam flumina nostra, Iam liquidi fontes, & laeto carmine sylvae, Et resonae cantu valles, nemorosaque montes Culmina, iam laetos tollunt ad sydera plausus. Et REGEM salvere iubent, & grata benignum,
Ac memorem agnoscunt, lati, tanta aequora, campi, Tam longum qui emensus iter, se cernere, tantus Venisti, & veras, aluisti in pectore, flammas: O si magnorum, prisco quos tempore, vatum, Te dignos enixa fui, nunc afforet vllus; Aptis aequaret numeris qui grandia rerum, Grandia qui dulci, molliret carmina, melle, Quas grates, quae vota tibi, quo carmine laudes Cantarent meritas: Nunc tecum in proxima regna Quum tuleris Musas, facilis cape, Non quod Apollo, Sed quod dictat amor, Patriaeque, Deique, Tuique Verus amor, primis cunarum caeptus in annis, Nunc quoque, sub serae, perdurans, tempora vitae▪ Non dente aevi vllo, non terrae tractibus ullis, Invidiave vlla, vel detractoris iniqui Carpendus sermone ullo, aut rumore sinistro. Ingens Fergusii, primus qui Scotica sceptra Fundavit, soboles sexta, & centesima, regnis Felix ilucesce tuis, parilique vigore Fortunaque pari, regnum fundato BRITANNVM, Atque pari fato regnum firmato BRITANNVM: Et firmum in seros totidem transmitte nepotes, Quot magnos numeras atavos, ni machina mundi Praeveniens, vasto vertat regna omnia lapsu. Ingens BRVSIADE, solus qui Scotica sceptra Restituitque suis natalibus, inque nepotes (Parva habita, haud parvis, olim fundamina, rebus) Transtulit: Huc ades, & patrios agnosce penates, FATALIS soboles, FATALI ab origine, NONA, Debita tot regnis, SCOTO, ANGLO, FRANCO & HIBERNO Quaque rigat TIBERIS, & qua Iordanis inundat: Quanquam animos imples tanto molimine, quanquam Fata implens, hominum spes, & vota omnia vincas.
Ingens BANCHONIS soboles, natique FLEANCHI, Unde STVARTA domus, tot, regni sceptra, per annos, Molitur, Prisco BRITONI genus, & genus ANGLO, NORMANNO, & FRANCO, & DANO, HISPANO, atque ALIMANNO, Regibus, imperio, & ducibus permista, nec vlli Extera, quot jactat proceres, ingentibus vsqum Foeta viris Europa, & rerum admovit habenis. At PATRIA haec, NATVM haec suscipit, haecq. PAREN∣TEM Suspicit, atque amat, atque colit, PROLEM{que} PATREM{que}: Atque polum votis, pro PROLE, & PATRE fatigat. Atqui haec inter tot diademata celsa, corollam Annumerare tuis titulis fas ducis: & vnam Privatam (verum magnisde regibus ortam, Regibus affinem magnis, regumque gerentem Saepe vicem, bellique, domique, & (quod satis vnum est) Gignentem celsum, generoso semine, regem▪ REGEM, quo tellus majorem non videt, vnus Qui TERNA, imperii, tractas sceptra Alma, Britanni) DOVGLASIAM, ANGVSIAMQVE domum: virtute secundam Haud vlli, quos Prisca aut Roma, aut Graecia jactat: Seu numero Heroum, seu robore mentis, & armis Sive fide in patriam: sceptrorum vt millia, sceptris, Accumulesque tuis, numeresque in stemmate Reges, Latus quotcunque orbis habet: non vltima laus haec, Tam dignis, etiam duxisse Heroibus, ortum. Atque haec, majorum, sunt nomina celsa, tuorum. Sed quis priva, tuae, libet praeconia, laudis? Orbis opes, & deliciae, REX Maxime, Regum Miraclum: Regnis privata, & regia miscens Privatis decora, & Musas diademate adornans, Et Musis diadema, altum, almis, aureum, aemoenis Utile, jucundis▪ humanum divite vena Divini ingenii, supra humana omnia longe
Surgentis, quam nulla industria, non labor vllus, Discentisve, aut monstrantis prudentia solers Contulerit: datur haec artes, divinitus, inter Vna omnes: At nec divis datur omnibus, vni Regum sed donata tibi: quid Livida frustra Invideas turba? & quocunque in nomine carpas. Nec minus hoc privum est, rarum per saecula, cunctis Miraclum terris, Tu qui bello quatere orbem (Armisque, animisque potens, terraque, marique) Posses, vicinasque ciere in proelia gentes, Pacis amans, colis almam, & pacis dicier author Eligis, ac populos in bella cruenta ruentes, Germanos▪ Gallosque, Italos, Batavosque & Iberos Compositis, froenas, odiis, gestisque beatus Sic dici, sic esse haud falso nomine gestis ARBITER Europae, perque Europam ARBITER orbis. Nec minus hoc mirum est (mirari vt desinat auris Assueta, atque oculi) quod tot Caledonis in oras Anglorum ducens turmas, pacem tamen vna Ducis, & innocuas das foedere iungere dextras. Salvete, O vere FRATRES; quos Rhenus, & ipsi Agnoscunt Batavi, vos Tueda, & Fortha, Tausque, Scotia vos omnis, cognata hac voce, salutat. Este boni, vultusque, & amicas sumite mentes, Communemque patrem communi adducite cura, Communemque Deum, & communia foedera, & ipsam Communem matrem, terram memorate BRITANNAM. Nullae hic insidiae, veracibus omnia aperta Sunt Scotis: fastus, absitque injuria verbis, Non mage securi TAMESIS degatis ad vndas. Crescit opus minuendo: solo defunctus in astra Perferor: O Coeli Soboles, gratissima coelo, Et coelo defensa, & adaucta, altoque locata
Regnorum in solio; & coelesti rore rigata Doctrinae, eloquiique; vnde aurea vena liquente Melle fluit dulci demulcens pectora; & vnde Fulmina, TARPEIAS, olim quassantia, turres, Telaque, coelesti vibrata à robore, torques; Aequatura solo, quicquid coelo obstitit alto. Coeli cura; solo donec coelestia tractas Hospes adhuc: idem hospitio cum liber ab isto, (Carcere, seu mavis) patrium conscendis Olympum. Incola tum coeli; coelo regna altera (tanto Te major, quanto terris coeli ardua) sume. Interea, COELI DOMINO tua militet omnis Cura, manusque IACOBE; ingente ingentior omni, Tamque bono melior, quam qui tibi sceptra, decusque Conciliat Sceptris, Tu rursus sceptra, decusque Imperiumque illi, mentemque, manumque dicaris: Quam decus hoc vnum ducas, quam gloriam ab vno hoc Surgere fonte putes. Sic magnus, caetera calca Sub pedibus; Sceptra illa tua, ac diademata, & ipsos FERGVSIVM, BRVSIVM{que} & cū BANCHONE FLEANCHVM, Atque STVARTORVM genus, & tot stemmata Regum, Et laudes quascunque tuas, seu sorte datas, seu Ingenio, geniove, animove, aut corpore dotes. Hoc mihi coelesti nutritus nectare, quondam Hausta tibi haec pietas, cum lacte infixa medullis Insedit, sedeatque omnes mensura per annos▪ Hac, tua te GENETRIX, iterata voce, saluto: Hac te (NATA) colo. Roseo, mox nectar, ab ore Stillans laeta legam; labrisque (ô!) oscula labris Surripiam; & tenero circum-dabo brachia collo. Aut hoc si nimium est, imis do basia plantis Et longe retro venerans, vestigia lambam. Vive Diu, PROLESQVE, PATERQVE, mihique, Deoque;
Atque orbi, prudensque piusque, & magnus & ipso Te major: coeli quum expleris munera, coelo Inserere; & vere Rex cuncta in Saecula REGNA. AD EVNDEM. HUmia gens, Anglis occurrere sueta sub armis, Et facere, atque pati fortia, docta manus, Cur nunc pacatas? dextras cur jungit inermes? Quos solita est hastis, excipit hospitio, Haec tua, PAX MVNDI, bonitas miranda Britannis, Post hunc, Pax Mundi, sors, IACOBE, tua est. AD EVNDEM. PRima, tui quondam, fida & custodia regni Humia gens; belli, principiumque tui. Nunc sum principium pacis, quique agmina suevi Ducere; laetantes ducimus ecce choros. Quique horrentem hastis Scotorum, in proelia, turmam; Horrida, cumque Anglo, jungere bella, fero. Mentiar; aut nullis horrendam ducimus Anglam, Iudice te; vultum respice, sive animum. Nec fera miscemus, truculento, proelia, Marte: Sed colimus, casti, foedera sancta, thori. Hinc surgunt mihi structa palatia, diruit Angla Quae quondam, melior jam struit Angla manus: Hinc quam fausta tibi procederet vnio, si sic Exemplo, saperes insula tota, meo. David Humius SCOTO-BRITANNVS.
DEXTRAE OSCVLA. QUod se effusa tuae dextrae implicat, oscula libat Scotia, in amplexus foemina virque ruit: Haeret, & avelli nequit: & rursum oscula iungit, Et rursum inque manus proruit inque pedes: Hoc omnis sexusque, aetasque, hominum hoc genus omne, Oppida sive colat, seu colat arva▪ facit. Quid nisi amor, pietasque, in te Regemque, Patremque? Quid nisi devoti pignora certa animi? Et tua quod facilem populo se praebet amanti Dextera, qua populus basia libet, amans: Quid nisi amor tuus est? dulce hoc certamen amoris, Tune illum melius, tene amet ille magis. Non apicem imperii minuis sic; nesciit vsquam Qui credat, verum qua cluat imperium. Caetera ducuntur vinctis animantia collis, Et praebent stimulis tergora, & ora lupis. Ast homini vinclum, cor: corde is ducitur uno: Praecipue priscam qui Caledona colunt. Hos collo quisquis conetur ducere: collum Seu sibi, sive illis ruperit ille prius. Nec tamen hoc facile est; quisquis tentavit, inanem Vim sensit, casu vel luit ipse suo. At tu corda tenes Rex, foelix usque tenebis: Sic regis, ingenio si fruerisque tuo. Prudens perge IACOBE, & amari, & mitis amorem Testari, imperii vincula vera pii.
TARDA IMPRESSIO. PRRIMVS ego in Patriam reduci, Tuedae ostia propter Prima tibi à Musis munera grata dedi: Primitias Patriae Primas gratantis, & aurae Tot laudum, quot adhuc Scotia tota canit. Prima vbi pacatas duxit gens Humia turmas, Crevit ubi exemplis Vnio Prima piis. Idem inter Primos tantae natalia famae, Et cecini vitae limina Prima tuae: (Ipse licet Primis tunc vixdum egressus ab annis) Et Prima auspiciis sceptra Britanna tuis. Vltimus edo tamen, seu sors ea, seu fuit omen, Et nimium genio fata sinistra meo: Ut qui Primus amore siem, tamen ultimus esse Re merear, nullo forsan & esse loco. Quicquid id est, capito haec, Prima-ultima carmina: semper Voto animo, obsequio PRIME IACOBE meo. DIFFICILIS EXHIBITIO. HAec tibi Barvicū, Dunglassum haec, missa Setonum haec Carmina, Kinnardum haec destino metra tibi: Haec eadem Edinum venienti, abeunti, adeunti, Atque manenti iterum; jamque abeunti iterum: Idibus haec Maii, Iuni, Nonisque, Kalendisque, Ora quibus fratri Luna dat, abdit, abit: Et primo, medioque die; Iejunia frangas, Seu somnos, quum te prandia, coena vocat: Scripta, & rescripta, & vix tandem excusa: serenos Vix tamen est vultus aspicere illa tuos.
Sic, tibi quae quondam puero, puer ipse, Iuventâ Quae primâ, mediâ; virque, senexque cano; Sterlini, Edini, Londini ad moenia magni, Anglia quando aditu, Scotia quando abitu Indoluit, moesta, & gavisa est laeta, gementi Condoleoque illi, gratulor atque tibi. Nil queror: hoc voluere, hoc volvunt, atque revolvunt, Dextera seu fata haec, sive sinistra voces. Ingenii verum specimen referentia: quo te Praesentem, absentem prosequor, ardeo, amo: Atque loco hoc omni, sorte omni, tempore in omni, Post, tibi culta eadem, numina magna, colo. Haec mihi, adhuc vivo, mentem testantia: functo Haec eadem mentis sint monumenta meae. FINIS.
