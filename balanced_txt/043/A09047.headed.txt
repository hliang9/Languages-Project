19340.5 99857031 22698
PAREVS. OXONIAE, Typis IOSEPHI BARNESII, inclytae Academiae Typographi, 1585
AD LECTOREM. NE quis error alicui obijceretur, lectorem hoc lo∣co praemonendum censui, me in hoc Pareo de∣scribendo sunimam argumenti fideliter retinuisse; sed tamen ornatus & delectationis causa  quaedam, vt graeci vocant, excogitasse & affinxisse. Quod quidem & Aristotelis praecepta, & optimorum Poetarum exempla secutus feci: at{que} ita vt nihil at∣texuerim, quod non esset virisimile, aut ab argumenti natura abhorreret.
PAREVS. QVI Phrygio quondam certantes vertice diuas, Et malum, Troiae cinerem, raptam{que} Lacaenam, Auspicio lusi vatis modulatus Achiui: Nunc aliud canere adgredior, remo{que} paludem Cocyti tranare meo: iuuat alta videre Tartara, & hinc saeuam Parei deducere fraudem Reginam immeritam contra, gentem{que} Britannam. Tu mihi per dumos, atque aera lucis egenum Musa praei, & pauido cunctantem dirige gressis. Viderat inferna laetus regnator ab vnda Afflictas pietatis opes, atque omnia foedis Artibus, & sacro late loca feruere bello. Solam autem immunem scelerum, cladis{que} iacere Insulam Occano in magno: hîc nam virginis altae Imperium, & laetos pacem florere per agros. Tum verò inuidia mentem suffusus amara Sic secum. Meáne hanc vnam modo temnere gentem Numina? nec diras quicquam curare sorores? Heu sortem inuisam. quid tot mihi dextra Latini Profuit Albionum in dominam iaculata tyranni Fulmina? quid caecae moles? quid classis Iberûm? Totque ducum validae per bella horrentia vires? Si tamen hinc animos & opes interrita ducit. Méne igitur fessum, victum{que} residere tanto Fas erit incaepto? nostrasque impune per aras Mortales ierint dextrae? Plutonia{que}▪ eheu, Regna tot ereptis patiar lugere trophaeis Vnius ob merita, & iussum Teutheris Elisae? Consilijs, ferroque nefas hanc vincier? esto: At fraude vnius potero superare Britanni▪ Ni me fata vetant, ni mens improuida fallit. Sic ait: atque imis excitam Acheruntis ab oris
Euocat ad se se Fraudem. venit illa vocantis Ad nutum, & celeres per noctem concutit alas. Cui crines Lyciae fallentia colla columbae Assimulant, ostroque genae, minio{que} rubescunt. Ore sedet roseo, tremulo{que} in lumine risus. Flores laeua gerit, rigidum tenet altera ferrum Veste tegens, guttis maculòsâ, & pellibus atris: Qualis in Euboae campis notissimus ille Humano generi insidias, mortem{que} parare, Mille notis lucet stellatus tergora serpens. Hanc ergò alloquitur Pluton, ac talibus infit. Vade age, & hunc proprium patri fer nata laborem. Romuleas, i, scande arces, at{que} atria nota Pontificis, saeuum{que} inspira in pectora virus. Communi vt caedem maturet callidus hosti, Reginae Britonum caedem, populo{que} ruinam. Tu potes insidijs inuictos tollere reges Natorum, & iugulo laqueos innectere patrum, Lethaeosque manu latices miscere marita. I foelix, i sola meos vltura dolores. Illa nihil contrà refert: motis{que} per amplum Aera findit iter pennis, quà turbidus halat Taenarus, inuisique patent spiracula Ditis. Et tandem Ausonia nitens super astitit aede. Vt limen tetigit thalami, multo{que} solutum Pontificem somno vidit: sub pectora nullo Influit attactu, & circum praecordia serpit, Fraudis agens animam, fraudis{que} immite venenum. Agnouit solitam mentem, stygiam{que} sororem Primo mane senex, oculos{que} per omnia voluit Ardentes igni, & suffusa caede rubentes. Continuo fidum custodi ad limina mandat Accersi fratrem ipse suum, tristem{que} colonum
Vrbis Iulaeae, quam Larî margine Caesar Condiderat, graio{que} vocarat nomine Comum. Nec mora: iussus adest, thalamo{que} assistit eburno, Fausta salutantum primùm de more precatus. Isque vbi consedit, tali pater incipit ore. Me super Europae rebus, nostro{que} putantem Multa super regno, & veteri ditione meorum, Arctior in noctem pressit sopor. hîc ego mentem Infusam superis aliam de sedibus hausi. Mentem, qua vires nostri heu tot per loca fractas Colligere imperij possim, rursum{que} sub alta Mole locem, vnde hominum foode furor impulit audax. Vnius hîc animae petitur cruor, vnius Anglae Excidium: neque enim ignor as carissime (te{que} Saepe meo memini mecum ingemuisse dolore) Romanas vt opes sola è tot regibus ausa Proruerit, pedibus{que} meos calcarit honores. Quid memorem infandos ritus? turpi{que} madentem Caede recens terrams? at{que} appensos turribus artus Sanctorum? & pilis praefixa trementibus ora? In regnis agit ista suis tamen: atque agat, opto. (Quanquam ò: sed sancti, quaeso, mihi parcite manes) Quid terram petit ignotam, & sceptra extera tentat? Quid Gallos tegit auxilio? Belgam{que} rebellem? Et coniurates in nostra incendia Pictos? Huius in auspicio, stygijs emissa tenebris Relligio noua per ter, as caput altius omnes Extulit, &, ceu flamma Euro, viuescit eundo. Hanc ego non validis regum, quae despicit, armis Euertam, aut caeco populi gliscente tumultu: Fraude noua adgrediar. ne te morer: Anglus adiret Huc aliquis modo, cui praesens in pectore virtus Adsit, & infidi mores, animique sequacis
Ingenium, multus{que} lepos & gratialinguae. Nec bene contentum paruo, maculaue notatum Ambitio caeca, ac tabes exurat habendi: Ausit vt in quasuis animo procurrere formas, Ingenti precio, pulchroúe inductus honore. Hunc equidem compulsum auro, palma{que} virenti In mea nunc traherem vota, & clam fraude, iuberem Officijs illam affectans sub tartara ferro Truderet, & metui nostro medeatur, & irae. Quod fore, ni visa in somnis me fallit imago, Et spero, adnitar{que} libens. sic fatur: at ille Pauca refert contra. Mecum ò pater optime tantis Hoc opus insidijs, hic erit labor. exue curas, At{que} omnes seclude metus: ego funera faxo Certa dolis: nec te diuina insomnia ludunt. Haec fatus, veniam poscit, proprios{que} penates Multa animo voluens repetit: cui munera tanta Committat: quibus illum animis, quibus instruat armis. Forte aderat Romae Cambrus, cui nomen Ilermo Graecum est, antiqua missus de gente Britannûm: Sed qui vix alium primo à genitore cieret. Huic facies insignis erat, praelarga{que} fandi Copia, tum varij mores: sed rebus egenis Asper, auens animus, facibus{que} incensus amaris Haustae vulgò ignominiae. nam coniugis olim Ipse suae natam, castos scelerans hymenaeos, Inuasit, matrisqùe thoro geniale recepit. Atque idem claro maiorum sanguine cretum, Impius ante larem patriae{que} in limine Vestae. Incautum ferro iuuenem transfixit acuto. Pro quibus informi letho damnatus, Elisae (O quid agis nimium clemens, nimis inscia Parei?) Seruatus fuit imperio, vitae{que} sibiqùe
Redditus. hunc igitur Romae tum forte morantem Tartareus Pluton Comensi obiecit alumno. Hic vultu cunctantem hilari, blandis{que} vicissim Vocibus accept: votis{que} vt credidit aptum Esse suis, paulum semotas duxit in aedes. Mox prior haec. Nisi me multùm tua nobilis ista Effigies, iuuenis, tua{que} illa exordia fallunt: Haud geris absimilem tam pulchro corpore mentem, Vulgaresùe animos spiras: nec tu mihi iussus Femineos, aut sceptra queas imbellia ferre. Vnde ego, quem tali nuper dignatus honore est Omnipotens, voluit{que} suis incumbere sacris: Magnum animo facinus, magnum: sed pulchrius ipsi Vtilius{que} tibi, at{que} adeo procliue volenti Concepi. sine me tan tam spem ferre futuri, Virtutisqùe tuae, & nostris bonus annue votis. Illam etenim nosti, &, credo, indignaris Elisam In summos rabie indomita, at{que} cupidine ferri Pontifices, & sacra Dei, ritusqúe parentum: Et nostros premere, aduersos attollere coelo. Hîc autem subitò ex imo suspiria Cambrus Corde trahens, Equidem noui, nec gratulor, inquit. Et me, si laeuum quando mihi numen adesset, Iuraui vltorem patriae, vestri{que} futurum. Sed tu, quis tantis modus, & quae sit via caeptis, Ede, precor, venerande pater. te plurimus vsus Erudijt rerum: nec te sanctissimus orbis Nequicquam summis dominus praefecit habenis. Atque equidem tales crebrò sub pectore curas Sollicitus volui mecum, multum{que} diu{que} Omnia versaui frustrà. tum me ista parantem Facta, pauor, non supplicij, neque luminis huius, Quorum animus mihi contemptor: sed me acer habebat
Inferni metus ignis, & irremeabilis orae. Hunc mihi, si poteris, quaeso, conuelle timorem. Ille autem: Nimium, o iuuenis clarissime, vanus Te metus, anquit, habet: tantum{que} hoc accipe contrà. Non nos reginae pestem meditamur Elisae: Verùm illi, quam regno olim Pius ipse paterno Exuit, atque hostem iussit, famulam{que} vocari. Immò ego te dignum coelo, sanctóque Deorum Concilio hanc vnam ob mentem nunc auguror esse. Quod si tam clarum incoeptum fortuna sequetur (Vt reor, & firment superi) quae praemia viuus A nobis, & quanta feres! sin te atra (sed omen In ventos disperge Deus) sin te tamen atra Sors tulerit: quali nobis donabere palma! Quàm tua laus nostris semper celebrabitur aris! Nunc age, quae coeptis fuerit via tutior, edam. Insidijs opus esse vides, ferróque latenti. Insidijs: sed non solitis, nec qualibus vsi Hactenus & regni proceres, regesque fuerunt, Frustra omnes: alias poscunt haec tempora fraudes, Diuersos{que} dolos, & non vulgaria furta. Tu verò, si qua est nobis prudentia rerum, Hac insiste via, atque tuo haec sub pectore fige, Non vlli te crede hominum, nullum{que} vocato In partem laudis. tibi mens tua sola senatus, Conciliúmque esto: dubijs hanc consule rebus, Huc consulta refer, muto{que} incide sub are. Nec satis hoc. quaerenda via est, qua mollis in aures Influere, ac procerum possis arrepere victu, Atque ipsi te etiam dominae insinuare loquends. Hoc duplici, aut vna potius ratione tenebis. Sinostri simules odium, cupidumque tuorum To fingas, domina{que} tuae. quare omnia prudens
Vestiga, semperque aliquam circumspice causam, Et rape, qua fidus patriae, regique putere. Quin etiam (si tanta animis constantia surgit, Si tantum de te fidis) per mollia fandi Tempora reginae sensus tentabis, & vltrò Illusum nobis, caedemque fatebere pactam. Interdum{que} illude volens: nam talia sanctus Ignoscit pater, & portis indulget apertis. Sic effatus, eum sponte haec in foedera pronum Impulit, accepit{que} fidem: sceleris{que} tabellas Liuenti spuma, sanie{que} obsignat, & angui. Hîc ego te porrò, fraudum caput, impte cultor Arguerim Comi (nec enim verba aspera terrent, Illa, quibus quondam regno demissus Ibero In nostris dulcem terris mihi laesit amicum: Ten'ait, o iuuenis, ten' amentissime, patrum Purpureos ausum calamo strinxisse galeros?) Verùm ego compellem porrò te: quid petis istis Saeue modis? num regna pia florentia pace? Anne caput sacro perfusum regis oliuo? Proh crudele nefas. vnon' Pacisque, Fideque, Et ducis & populi ceruicem abscindier ictu? At non ille pij pastor gregis, & sacer omnium Interpres, cuius frater mentiris & haeres, Haec docuit, vobisque dolos in morte reliquit. Non generis vestri princeps vrbisque creator Talis erat, tales{que} suos amet esse colonos. Hunc etiam (priscis si quicquam credere dignum est Carminibus vatum, & curant mortalia manes) Elysio in nemore, aut vmbrosa valle sedentem Ingemere, & tales nunc credam fundere questus. Hei mihi non liquido auspicio, ductos{que} sinistra Vrbis aui muros: quam ferro barbara quondam
Euertit manus, & duro disiecit aratro, Non sine dirarum precibus vocum, & sale multo. Atque vtinam segetes illis, & gramina campis Nunc etiam starent: nec tu foedissime noster Audires tanta pollutus labe colonus. Nunc petis insontem furto ferus. anne ego magnos Albionas sic quondam adij? primusqúe Quiritum Reclusi populo? quùm me Neptunia ab imis Ira excita vadis classem{que} haurire pararet: Euasi tamen, atque aduerso littore signa, Caeruleam contra pubem, currus{que} tremendos, Constitui: multum & limo luctatus, & vnda. Hic ego vi vera, & sociûm virtute Britannos Aggressus vici, ac iussis parere coegi. Quin etiam placidas pacis conuersus ad artes, Troiugenúm populo, demissae{que} ab Phryge gentis, Imposui, gaudens cognato sanguine, regem. Cuius nunc solio diuam, sceptroqúe potitam Perdere per summum tendis scelus. o vtinam tu Exilio, virgisqúe fores multatus, & vlmo: Non nouus ille alter ciuis Comi{que} meus{que} Aemathij qui causa mihi non vltima belli. Quid queror? aut quisquam nostris hos sedibus ortos Romanosue putet? nostra occidit, occidit ingens Gloria, & Italiae fatis defedit iniquis. Sic ait illachrimans, & se luco abdidit alto. At Pareus turpi perfecto foedere laetus (O infanda caput fleturum) moenia Romae Deserit, & duras Ligurum trans auolat Alpes. Donec Sequania Gallorum constitit vrbe. Hanc sibi fallendo sedem legit: hîc sibi multos Relligione viros, patria{que} adiungit eadem. Horum animis furtim illabi, sanctus{que} videri
Magnarum{que} capax rerum: cui credere tuto Omnia, & arcanos possent committere sensus. Ipse animi catus, & leuimage lubricus angui, Anglorum primis, regni rerum{que} magistris Cuncta aperit, quae rem summam spectare videret Consilia, at{que} ipsam dominam. fraudem{que} retecta Fraude tegit, scabrisque viam, quò mollius iret, Sentibus obducit: clypeo, quam vulneret, armat. Iam{que} vbi se charum patriae, fidumque potenti Reginae finxit, nec quicquam obsistere vidit Imbelles praeter curas, animique pauorem: Huc reditum parat, & magnis insuescere coràm Insidijs optat, nexos{que} expandere casses. Soluitur infoelix, infausta{que} alite nauis, Et tandem patrijs hominem deponit in oris. Ille pedem titubans fulua prolapsus arena Dicitur, & capiti corui obstrepuisse loquaces: Quo tendis miser, ò miser? hîc te dira manebunt Supplicia, & laeua tetigisti littora planta. Hîc tibi pro tali scelere, atque immanibus ausis Praemia iusta dabunt superi: quum carcere tetr Eductus humili ad mortem raptabere crati: Quum tua terribilis laqueo colla impia lictor Inseret, impelletque cruci: nodoqúe reciso Semianimem distendet humi: quum viscera cultro Discludet: quum cor trepidum viuo, atque videnti Eruet, impinget{que} oculis, ignique cremabit: Membraque sanguineo manabunt dissita tabo. Ille nihil casus, obsc aenarumqúe volucrum Omine commotus, fatalem pergit ad vrbem. Quam quondam Brutus Thamesini fertur ad anmis Florentes ripas, vdo{que} in gramine campi, Ilio ab incenso profugis posuisse colonis,
Et patriae dixisse nouam de nomine Troiam. Forma antiqua manet: perijt nomenque, genus{que}. Parua olim: nunc Anglorum domus ardua regum, Et totum penitus fama celebrata per orbem. Haec nunc te recipit Pareu, natosque laremque, Coniugiumque tibi reddit: neque redderis illi Exul adhuc, aliasque animo proiectus in or as. Saltem incusanti similem, similemque precanti Aspiceres patriam. Quid de te perfide Pareu Sic merui? patriaene adiges in viscera telum Crudelis? neque enim telo, quam credis, Elisam Appetis, aut vnum duces in funere corpus. Illa quidem superis celsum caput inseret astris, Vnde genus ducit: per{que} omnia viua feretur Ora virúm, victrix meritis at{que} auspice fama. Illa tuas coelo furias spectabit ab alto, Horrentes facibus furias, atrisque colubris. Ast ego tam dulci genetrix orbata parente (Namque parens est illa mihi) lugubria rursum (Quod potius nostros omen vertatur in hostes) Fata feram, canibus{que} dabor laceranda Latinis. Quae nunc flauenti frugum redimita corona Purpureos vultus sub candida sidera tollo, Orbis amor, saeclique auro florentis imago. Mene petis? per ego has auras, vitamque, meo quas Hausisti primum gremio, per numina tantum Damnatura scelus, fundo{que} vltura sub imo, Parce precor, parce: haud duro de semine quercus Te genui, Hircanaue alui Britannia tygri. Fallor? an inuitum maior, fatique rapit vis? Et male vitatas expendes sânguine poenas? Sic eat ò potius: nostro quam terra cruore Manet, & immeritum letho caput, improbe, sternas.
Has equidem credo, voces nunc patria Pareo Mitteret: ipsa loqui Pareo si patria posset. Sed quid verba iuuant? animos vbi caeca peredit Proditio, & scelerum coquitur mens impia flammis, Assiduo{que} vias infanda ad crimina versat. Ergo aut nobilium mensas, coetusque virorum Arripit infinuans, summisque in rebus agendis Versatur. quid lentus Arar, quid cogitet Ister, Quidúe pater Tyberinus, & auro flauus Iberus: Et quà cunctorum tacitis Nereius vndis Occurrat Thamesis, fluctusque infringat apertos, Mille suo voluens aeratas flumine puppes: Omnia nec Pylio peius, nec Pallade narrat. Aut placidis animum studijs oblectat, & ipsas Inuisit iuuenum choreas, mollesque Camoenas: Inque dies tota volitans nitet aureus aula. Saepe etiam humanam dictis adgressus Elisam, Grandibus aut monitis, aut dulci detinet ore: Obsequio{que} fidem, nec inani pignore firmat. Nanque illam fertur, cultos dum sola per hortos Pubentes legeret formoso pollice flores, Talibus affatus Pareus: fuge gramina velox, Heu fuge Diua: latet tumidus sub floribus anguis. Sic ait, atque anguem dextra protendit: vt vda (Pontificis signum) cera, leuique papyro Altè pressus erat. Videas ardere veneno Turgentes oculos, trifidis{que} micantia linguis Ora, & sublatam squamosa in tergora caudam. Illa iocum risit, causam{que} petît eiusdem. Cui Pareus: Fidei, fidei cape pignora nostrae, En, ait: & caedem diram, nomenque resignat Purpurei patris, & promissa ingentia pandit. Obstupuit subito, turbataque pectore virgo est.
Non secus, ac, caules cum vespertinus oberrat, Audito visoúe lupo, tremit art ubus agna: Illa licet clathris, & amica septa canum vi. Sic virgo, quanuis circum sit fusa corona Fidorum procerum, Latij praedonis vt atras Auribus insidias, oculisque micantibus hausit: Extimuit tamen, & placida sic voce locuta est. At tu sanctorum custos mitissime regum, Si iustis regno imperijs, si pectore puro Te colui, semper{que} colam si nescia falsi Relligio, positis hominum templa incolit aris: Si non digna fero, penitusqúe insueta: neque vllum Aut sceleri locat ille modum, aut mansuescere nouit: Huc ades ò, me{que} infando pater eripe let ho, Eripe, & Ausonij telum perfringe latronis. Tu verò, tali lucis pro munere, Pareu Non vnquam mihi paruus eris: nec tempore in vllo Immemorem meriti tanti maerebis Elisam. Dixit: at ille suum dictis mit escere pectus Praesensit, dulcemqúe animis illabier auram. Nec iam se duro diuae tam mollia ferro Rumpere membra velit: manibus namque effluat ensis Conanti timet, & pauidos stupor alliget artus. Nec tamen incaeptum penitus dimittere possit. Vnde aliquem sibi sufficere, atque asciscere tantae Decernit fraudis socium, caedisque ministrum: Oblitus Comi monitorum, artisque Pelasgae. Vt qui nubiferam demens attingere rupem Exesum per iter quaerit: dum proximous imo Correpit pendet{que} solo, securus & audax Vrget opus miserum. postquam subnisus in altas Est cautes, & summa manu fastigia prensaet: Tum verò subita mentis vertigine raptus
In praeceps ruit, & scopulis reuolutus aecutis Purpuream effundit disiecto corpore vitam. Sic Pareus, vbires summam deducta sub oram est, Defecit trepidus, coptisqúe audacibus amens Excidit, atque animam sparsos super edidit artus. Fama est, cum socio pepigisse haec foedera Cambrum Neuilio. ipse aditus molles causasqúe morandi Praeberet per pura suis violaria riuis, Quò cum regina crebrò secedere suetus. Ille latus furtim ferro recluderet atro Virgineum, & medijs moribundam linqueret herbis. Clamaret Pareus, quò te scelus abripis? vnáque Euasuro illi mortem intentaret, & ensem. Et fors mactasset prudens, sanctisqúe dedisset Manibus inferias: factum vt crudele lateret, Principis & magnus clareret sanguinis vltor. Quicquid erat: postquam capitires turbida coepit. Et timida esse suo: multis impellere dictis Est socium, multisqúe minis adgressus, acerbum Maturaret opus: corrumpi talia namque Cunctando, longo{que} animos languescere tractis. Aut si tam eximiae laudis caeptique pigeret, Vadat, & in tutas celeri trabe nauiget oras: Seqúe metu indicij, se mortis liberet aura. Ille autem, seu mentem egit terrorúe, Deusúe, Seu strinxit patriae, dominae{que} cadentis imago: Iam non stare loco patitur: sed foedere rupto Prosilit, indicijque volans prior emicat albam Ad metam: summo{que} haerentem carcere linquit Mact andum prodens immiti Parea letho. Haec finis fraudum, hic illum tulit exitus aeui. At vos, qui late Europam ditione tenetis, Et finem miseris optatis ponere rebus,
Obtestor, tenuis magnos. si vestra per arua Romam auspicio flagrum Bellona tyranni Sanguineum quatit incedens, populos{que} quietos Armaiubet rapere, & fines vastare beatos: Si fraudes, saeuique doli, medicataque viru Pocula. & intenti vestris ceruicibus enses: Si quicquid miseriest vsquam, si quic quid acerbi: Hinc prodit, totoque (malum) diffunditur orbe. Foedere quin iuncto hanc, paribus{que} inuaditis vnam Vrbem animis? vt quondam acies Telesinus oberrans, Marsus homo, & magnis Samnitum ductor in armis, Dicitur haec multum Roma iactasse subipsa. Eia agite ò socij. iam fatis debita venit Illa dies, qua Romae arces, qua corruat ingens Imperium: vos has latebras, siluas{que} luporum Libertatem Italae praedantum excindite gentis. Non aliâ illorum vobis vitare licebit Incursus: agite, & tutos prohibete receptus. Haud aliter (nec tu magnis frustrabere votis, Nec fas) Europae clarae gens, inclyta bello Progenies, non Romulidas, arcemque superbi Imperij: sed bustum atrum virtutis, & illos Fraudum inuade specus, regnata{que} vulpibus antra. Non alius dabitur finis, requie sue malorum. Tuque ò magnanimûm virgo sata sanguine regum, Eurcpae{que} decus, quam fata ad tanta reseruant Munera, trigeminos curru subiunge leones: Sublimisque incede tuis stipata Britannis, Et tandem inuictum coelo caput effer aperto. Tunc ego felici praecinctus tempora lauro, Per medios Italûm populos tua dicere facta Adgressus, numerisque sacros memorare triumphos, Ʋenturo forsan vates tuus audiar aeuo. FINIS.
