15446 99844115 8902
NAENIAE in mortem Thomae Viati equitis incom parabilis. IOANNE LELANDO ANTIQVARIO. AVTORE. Londini. ANNO. M.D.XLII.
IN EFFIGIEM THO∣MAE VIATI. Holbenus nitida pingendi maximus arte Effigiem expressit graphicè: sed nullus Apelles Exprimet ingenium felix animumque Viati. T. V. Aetas Viati. Syderei peteret cum coeli regna Viatus Tempora lustrorū non dum compleuerat octo.
IOANNIS LELANDI ANTIQVA¦rij carmen ad HENRICVM HOVARDVM Regno∣rum comitem iuuenem tum nobiliss. tum doctissimum. ACcipe Regnorum comes illustrissime carmen, Quo mea Musa tuum laudauit moesta Viatum Non expectato sublatum funere terris. Nominis ille tui dum vixit magnus amator. Tu modo non viuum coluisti candidus illum, Verum etiam vita defunctum carmine tali Collaudasti, quale suum Chaucerus auitae Dulce decus linguae vel iuste agnosceret esse. Perge Houarde precor virtute referre Viatum, Dicêrisque tuae clarissima gloria stirpis. Clarus fons. Caesaris orator Maurentius ostia Falae Fluminis intrauit vela secunda ferens. Est data ducendi legatum cura Viato, Hispanis nullus notior Anglus erat. Vrbs antiqua tenet regum monumenta duorum Clarus fons, sedes pontificum que fuit. Hic per dispositos properantem currere mannos Inuasit Thomam pestis, et atra febris. Nobilis Horsaeus morienti lumina clausit, Quem Durotrigum gens colit, ornat, amat.
Aeternum peperit Clarus fons morte Viati Nomen, et illustris fit magis inde locus. Officium pietatis. Sint moestae Charites, lubentiaeque, Et tristes sileant sales, lepôresque. Extinctus iacet en Viatus ille, Ille inquam decus vnicum Britannae Gentis, cuius ab ore profluebant Musarum numeri rotundiores. Vos cygni pia turba concinentes Sublimem medio locate coelo Vestrum pro meritis suis poetam, Et famam date candidi perennem. Coniunctio animorum Me tibi coniunxit comitem gratissima Granta, Granta Camoenarum gloria, fama, decus. Diuidet illa animos mors ingratissima nostros? Non faciet: longum chare Viate valae Comparatio Qualis erat clypei dominus septemplicis Aiax. Qualis et in bello Troicus Hector erat. Qualis erat curru celeri conuectus Achilles. Nostra quidem talis palma Viatus eques.
Immortalis Viatus Ante suos Titan radios ostendere mundo Desinet, et nitidas Cynthia pulchra faces. Desinet ante nouos flores producere tellus Quam pereat nomen clare Viate tuum. Delectus amicorum Candido amicorum numerum dedit aula Viato. Sed tres praecipuae selegit amicus amicos. Excoluit largi Poyningi nobile pectus. Ingenio Blagi delectabatur acuto. Doctrinae titulo gratus Masonius albo. Hi nunc defunctum lachrimarum flumine lugent, Tergemina charum resonantes voce Viatum. Apotheôsis Inter coelicolas nuper certamen obortum. Dissidij vero caussa Viatus erat. Mars ait est noster iuuenum fortissimus ille. Phoebus at ingenij flos ait ille meus. Mercurius virga litem dissoluit, & altis Intulit exutum corpore syderibus. Communis dolor Tristi carmine passerem Catullus Extinctum queritur parum pudicus, Deflet Stella suae vices Columbae
Vates molliculus, tener, cinaedus. At nos qui colimus seueriora, Et musas sequimur sacratiores Lumen iudicij boni Viatum Abreptum querimur dolore iusto. Anglus par Italis Bella suum merito iactet florentia Dantem. Regia Petrarchae carmina Roma probet. His non inferior patrio sermone Viatus Eloquij secum qui decus omne tulit. Gemitus turturis. Aeria turtur gemitus tunc fudit ab vlmo Emedio raperent cum tristia fata Viatum. Mors victrix. Tu bellatorum vicisti tela Viate Nulla manus mortis vincere tela potest. Vnicus phoenix Vna dies geminos phoenices non dedit orbi. Mors erit vnius vita sed alterius. Rara auis in terris confectus morte Viatus Houardum haeredem scripserat ante suum. Vita post cineres Dicere nemo potest recté perijsse Viatum Ingenij cuius tot monimenta vigent.
Querela philomelae. Tempore non solito cecinit Philomela canora Virtutis caderet cum prima corona Viatus. Cantrix cantorem merito lugebat ademptum. Officij memor adsonuit nemus omne canenti. Mons acutus. Logueri burgus, quē nomine Montis acuti Aetas nostra vocat, dominum, gratumque patronū Solicitis votis optabat habere Viatum. Vnde suas coepit paulatim expandere cristas. Ast animis nunc spe sublata concidit omni, Ingentem totis tectis patiturque ruinam. Hinc Murotriges crudelia fata vocare Non cessant, subito quae subtraxere Viatum. Cantij desyderium. Extinctum perluge tuum generosa Viatum. Cantia, quo viuo lumine maior eras. Vagafluuius Nuper clara Vagae facies: nunc fuscula nympha Est luteis turbata vadis, dominumque Viatum Sublatum queritur salebroso murmure tristis Quid. quod & infelix lachrimis indulget obortis, Verberat & curuas violento gurgite ripas. Alaunodunum Magnanimus dum vixit Alaunia castra Viatus
In pretio stabant: sed nunc tutore remoto Deponunt animos, & culmina celsa reclinant. Clades eloquentiae Eloquij flumen, lumen, fulmenqne Viatus Concidit, argutum nunc silet omne melos Lima Viati Anglica lingua fuit rudis & sine nomine rhythmus: Nunc limam agnoscit docte Viate tuam. Nobilitas debet Viato Nobilitas didicit te praeceptore Britanna Carmina per varios scribere posse modos. Viatus psaltes Transtulit in nostram Dauidis carmina linguam, Et numeros magna reddidit pares. Non morietur opus tersum, spectabile, sacrum. Clarior hac fama parte Viatus erit. Elementorum luctus Non facit officium solitum vis ignea coeli. Irriguas aer soluitur in lachrimas. Turbine ventorum montes consurgit in altos Pontus: terra macram tristitiam{que} refert. Caussa quidem iusta est, sensere elementa Viatum Delicias orbis deperijsse meras
Calculus Caesaris Carolus eximias vires laudare Viati Caesar, & eloquium est solitus laudare Viati. Ingenuos mores Caesar laudare Viati, Ingeniumque probum solitus laudare Viati. Caesaris vnius multorum calculus instar. Prosopographia Si quis in hac nostra non vidit gente Viatum Haec legat, atque viri formam sibi colligat omnem. Corpore procerum finxit natura Viatum, Eius & inuictis neruos dedit illa lacertis. Addidit hinc faciem, qua non formosior altra. Laeta serenatae subfixit lumina fronti, Lumina fulgenteis radijs imitantia stellas. Caesariem iuueni subflauam contulit: inde Defluxit sensim crinis, caluumque reliquit. Sylua sed excreuit promissae densula barbae. Quisquis erit posthac syncerus cultor honesti Laudibus emeritis felicem tollat ad astra Nobile solertis naturae plasma Viatum. Viatus aquila Summa petit magni Iouis ales & ardua tentat. Talis naturae dote Viatus erat.
Viatus ornamentum patriae. Cedrinae decori sunt celsis montibus vmbrae, Malaque solicite paradiso punica culto. Sunt teretes decori foecundis vitibus vuae. Purpureaeque rosae, violaeque nitentibus hortis. Ingenuis decori cunctis patriaeque Viatus Viuus erat, patriae mortuus ille decus. Corona Viati. Castalij fontis cum margine forte sederent Ex hedera Musae nuper texere corollam, Auro pingentes solito de more corymbos. Circulus & postquam iustum coijsset in orbem Quaestio Cyrrheas est inter oborta sorores Festa poetarum quis tandem praemia ferret. Virginei quae prima chori sic ora resoluit Calliope: docto sunt munera digna Viato Dixerat, & placuit reliquis sententia nymphis. Atrapos has illi laudes inuidit acerba, Infestaque manu vitalia stamina rupit. Confectum Musae crudeli vulnere mystam Eluxere suum lachrimis, gemitusque dedere Talia dicentes: potuit mors tollere corpus Viuet at ingenium nostri sine fine Viati. Nobilitas animi. Intumuit nunquam fortunae dotibus amplis.
Nec se felicem duxit splendore Viatus Aulae, nec strepitu rerum, procerumue fauore. Rectius ille animum studijs cordatus auebat Exornare bonis, coeloque reponere curam. Nobilitas haec est animi verissima magni. Est hic thesaurus longe pretiosior auro Nomine quo mundo distractus in aethere viuit. Quid iuuat immenso nunc indulgere dolori, Aut desyderio rapti languere Viati? Curemus potius studijs imitarier illum Sanctis, inque viros forteis euadere. Tandem Sic nos efficiet quoque gloria vera Viatos Annulus Viati. Annulus in digito solitus radiare Viati Fabre factus erat, gemmaque superbus achate, Caesaris effigies in qua verissima Iuli Sculpta, occludendis signum spectabile chartis. Caesaris ad summam virtutem calcar imago Ingenitas auxit vires animosque Viati. Epitaphium Vrna tenet cineres ter magni parua Viati, Fama per immensas sed volat alta plagas. LONDINI. Ad signum aenei Serpenti.
